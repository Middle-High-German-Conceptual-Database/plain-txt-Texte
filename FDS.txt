den guoten wiben si genigen
von mir, swie si mich doch verzigen
nach dienest ofte ir lones hant.
her, waz si tugent doch begant!
der werlde heil gar an in stat.
ich waen, got niht so guotes hat
als ein guot wip: daz ist also,
des stat ir lop von schulde ho.
man muoz mirs jehen, wan ez ist war,
daz wibes güete niemen gar
vol loben an ein ende mac.
ir lop sich breitet als der tac -
wa endet sich der sunne schin?
swer mir daz uf die triwe sin
kan gesagen, dem muoz ich jehen,
daz er vil verre hab gesehen.
ir schin durchliuhtet elliu lant,
da von ist mir vil unbekant
ir schines sprunc, ir schines ort.
sich endent sanfter elliu wort
und swindent lichter elliu jar,
e daz der wibe güete gar
und ouch ir hohe werdekeit
mit worten werde gar vol seit.
wie sol man des wol ze ende komen,
des ende nimmer wirt vernomen
und daz für war niht endes hat?
also diu werlt nu gar zergat,
dannoch ist der wibe bris
ze himel und in paradis,
da von min sin und min gedanc
in lop ze sprechen ist ze kranc.
wip sint reine, wip sint guot,
wip sint schoene und wol gemuot,
wip sint guot für senediu leit,
wip die füegent werdecheit,
wip die machent werden man.
wol im, der daz verdienen kan,
daz si im bietent vriundes gruoz,
dem wirt vil maniger sorgen puoz.
wip sint hoher saelden rich,
den engeln nie niht so gelich
wart alsam ir schoener lip.
ein tugentrich reine wip,
diu sich vor wandel hat behuot,
diu hat für war wol engels muot,
ir lip hat ouch wol engels schin:
daz nim ich uf die triwe min.
nach disem lob so heb ich an
ein maere als ich beste kan,
in gotes namen ich ez hebe
und wünsche des, daz er iu gebe
gegen mir so zühterichen muot,
daz ez iuch alle dunke guot.
so wirt min arbeit niht verlorn,
ich hab daz liegen dran versworn.
do ich ein cleinez kindel was,
do hort ich ofte, daz man las
und hort ouch die wisen sagen,
daz niemen wol bi sinen tagen
erwerben mohte werdecheit,
wan der ze dienest waer bereit
guoten wiben sunder wanc:
die heten hohen habedanc.
die wisen hort ich sprechen so,
daz niemen waere rehte fro
noch in der werlte wolgemuot,
wan der ein reine vrowen guot,
diu wol von tugenden hiez ein wip,
hete liep als sin selbes lip.
daz heten alle die getan,
die gern ere wolden han.
do ich daz hort, ich waz ein kint
und tump als noch die jungen sint,
so tump, daz ich die gerten reit,
und gedaht doch in der tumpheit:
sit daz die reinen süezen wip
so hohe tiurent mannes lip,
so wil ich dienen immer me
den vrowen swie so ez mir erge.
lip, guot, muot und dar zu daz leben
wil ich den vrowen allez geben
und dienen als ich beste kan.
und wird ich immer ze einem man,
min dienst muoz an in geligen,
da mit verderben oder gesigen:
ich wil in immer dienend sin!
sus riet mir daz herze min.
in den gedanken, daz ist war,
wuohs ich unz in daz zwelfte jar,
ich gedahte her, ich gedahte hin
nach mines jungen herzen sin.
mit vrage fuor ich durch diu lant,
swa iemen werde vrowen vant,
der site, der lip, der muot, der tugent
erfuor ich gar in miner jugent.
swer lop von guoten wiben sprach,
dem sleich ich allez smilend nach;
ir lop daz tet mir also wol,
daz ich da von wart vreuden vol.
mir tet vil manic wiser munt
ir lop und ouch ir ere kunt:
sie lobten jene, sie lobten die,
sie lobten dort, sie lobten hie.
ir aller lobes vernam ich vil,
von einer ich doch sagen wil,
der lop was in die hoehe chomen;
ir lop sich heten an genomen
die besten gar über elliu lant.
swem rehte wart ir tugent bekant,
und kunde der iht tugende spehen,
der muost ir hoher tugende jehen.
si was der besten uz erchorn,
si was von hoher art geborn,
si was schoene, si was guot,
si was reiniclich gemuot,
si was chusche, senfte gar,
si was minneclich gevar;
von ir vil tugende wart vernomen,
si was an tugenden gar volcomen.
man lobt si hohe, daz was reht,
ich was der selben vrowen kneht
vil nach unz in daz fünfte jar;
daz ich iu sage, daz ist war.
miniu ougen kunden nie ersehen
an ir unwipheit noch erspehen,
si was ouch ze allen ziten guot,
in wibes zühten wol gemuot.
do sprach min herze wider mich:
< guot vriunt, geselle, wil du dich
für eigen einer vrowen geben
und ir ze dienest immer leben,
daz sol disiu vrowe sin,
daz rat ich uf die triwe min;
diu ist gar allez wandels vri,
der sül wir sin mit triwen bi.>
< ich volge dir, herze, swes du wil,
doch ist uns beiden gar ze vil,
daz wir ir dienen umb den solt,
den man von guoten wiben holt.
ja ist diu guote vrowe min
vil hoher denn wir beidiu sin,
si ist ze hohe gar uns geborn,
des mac der dienst werden verlorn.>
< swic, lip, und hore, ich wil dir sagen,
ez wart nie wip bi iemens tagen
so hoch, so rich, noch also wert;
ist daz ein edel ritter gert
ir ze dienen sine zit,
so daz er herze, lip guot git
in ir dienst als er sol,
im müge an ir gelingen wol.>
< herze, ich swer dir einen eit
uf alle min saelicheit,
daz si mir ist für elliu wip
und lieber danne min selbes lip.
uf den minneclichen wan,
den ich gegen ir vil guten han,
so wil ich hiut und immer me
ir dienen swie so ez mir erge.>
do sich bewac herze unde lip
ze werben umb daz werde wip,
do gie ich für die guoten stan
und sach si minneclichen an.
ich gedaht: wol mich, sol si daz sin,
diu werde süeze vrowe min,
bi der ich immer mer muoz wesen,
bi ir verderben oder genesen.
ich gedaht: waz sol ich dienen ir,
daz sich rehte füege mir
für vil manic edel kint,
die bi ir hie in dienest sint?
der dienet ir liht einez baz,
so wirt min vrowe mir gehaz.
nu enweiz ich, waz ich anders tuo -
ich dien ir spat, ich dien ir fruo.
ir mac wol einez dienen me;
ich waen, dem doch sin herze iht ste
gegen ir alsam daz mine stat,
und waen si ouch iht so liebe hat
als ich si in minem herzen han.
dez einen wil ich in vor gan
und allen liuten miniu jar,
daz weiz ich endelichen war.
eines ofte mir geschach:
swenne ich iht schoener pluomen brach
des sumers, so daz solde sin,
die truog ich sa der vrowen min.
nam si die in ir wize hant,
so wart mir freuden vil bekant;
ich gedaht: da du si griffest an,
da han ich in alsam getan.
min vreude war vil ofte groz,
swenne ich kom, da man wazer goz
der herzen lieben vrowen min
uf ir vil wizen hendelin.
daz wazer, da mit si sich twuoc,
verholn ich daz von danne truoc,
vor liebe ich ez gar uz tranc;
da von so wart min truren cranc.
kintlich ich ir diente vil,
daz ich nu hie verswigen wil;
swaz so ein kint gedienen mac,
daz dient ich ir unz uf den tac,
daz mich min vater von ir nam.
da wart mir senlich truren zam,
mir wart der minne kraft bekant
in minem herzen sa zehant.
min lip der schiet von danne sa,
daz herze min beleib alda,
daz wolde mit mir danne niht.
daz was ein wunderlich geschiht,
daz man den lip von danne treip
und daz min herze alda beleip;
daz was bi ir naht und tac,
daz ez vil selten ruowe pflac.
swa so min lip reit oder gie,
min herze kom von ir nie;
ez waere tac, ez waere naht,
min liebe hete gegen ir die maht,
daz ich si ze allen ziten sach
von herzen liebe daz geschach.
swie verre ich was, ir liehter schin
schein nahtes in daz herze min.
ich wil da von niht sprechen me,
mir was von gedanken we.
in disen dingen daz ergie,
daz man mich einem herren lie,
der waz vil hoher tugende rich,
der hiez der margrave heinrich,
von oesterrich was er genant,
von sinen tugenden weit erkant.
er was der vrowen dienstman,
mit rehten triuwen undertan;
er was in holt, er sprach in wol,
also ein islich ritter sol,
er was milt, er was guot,
er was küene, hoch gemuot,
mit tumben tump, mit wisen wis,
da von so het er lobes pris.
er het umb ere ungemach,
sin munt nie boeses wort gesprach,
er was blid, er was palt,
sin zuht diu was manicvalt;
er was staete, er was getriu,
den vriunden sleht, niht itniu,
er minnet got von herzen gar,
sus lebt der fürste siniu jar.
der selbe werde herre min
sagt mir daz uf die triwe sin:
< swer werdecliche wolde leben,
der solde sich für eigen geben
einer reinen vrowen guot;
da von so würd er hochgemuot.>
er sprach:< ez wart nie werder man,
er were den vrowen undertan.>
er sagt mir in miner jugent
vor vil der sinen süezen tugent;
er lert mich sprechen wider diu wip,
uf örsen riten minen lip,
an prieven tihten süeziu wort.
er jach, ez waer der tugend hort.
< ez tiuret junges mannes lip,
der suoze sprichet wider diu wip.
süeziu wort mit werchen war
sin guot gegen werden wiben gar,
du solt für war gelouben mir,
daz nimmer kan gelingen dir
an guoten wiben, wil du in
liegen, smeichen; daz ist ein sin,
der dir gegen wiben selten frumt
und dir für war ze schaden chumt.>
swaz er mir sagt, und het ich daz
ervollet mit den wercken baz,
ich waere werder danne ich pin.
bi im gie miner jare hin
vieriu mit seneclicher not,
indes lac min vater tot -
do muost ich heim als maniger tuot,
dem sine vordern lazent guot.
mir gab urloup der herre min
also, daz al diu tugende sin
an mir vil volleclichen schein.
do reit ich gegen liehtenstein
hin heim sa in daz stirelant,
da ich vil turnirens vant
von knehten; daz was do der sit,
si lernten riterschaft da mit.
do ich da turniren vant,
des underwant ich mich zehant
durch die vil lieben vrowen min.
ich gedaht: wil ich ir ze dienste sin,
daz muoz mit riterschaft geschehen,
man muoz mich under helme sehen
ir ze dienest mine tage -
got geb, daz ich ir gunst bejage.
und sol mir immer pris geschehen,
des muoz ich ir ze prise jehen,
wan er wirt durch si bejaget;
ouch bin ich des vil unverzaget,
swaz vrowen gnade si genant,
ez müg an ir min dientiu hant
bi minen jugentlichen tagen
noch vil saeliclich bejagen.
do fuor ich turniren knehtes wis
durch lernen und durch knehtes pris
allenthalben reht driu jar;
da wart ich ritter, daz ist war,
ze wiene ze einer hochzit,
daz ich da vor noch immer sit
so schoene hochzit nie gesach;
da was von dringen ungemach.
der fürst liupolt uz oesterich
gap da sin tohter minneclich
von sahsen einem fürsten wert,
der het ir ze einer konen begert.
diu hochzit wart so schoene da,
daz ich sit niender anderswa
so schoene hochzit hab gesehen;
des muoz ich von der warheit jehen.
da gap der edel fürste wert
wol drithalphundert knappen swert,
daz was fürstenlich getan.
graven, vrien, dienestman,
wol tusent rittern oder mer,
den gab der edel fürste her
silber, golt, ros und kleit
durch sine hohe werdecheit.
fünf tusent ritter oder baz
des werden fürsten brot da az;
da was puhurt, tanzes vil
und ander vil manic ritters spil,
da was diu herzoginne rich
und ir tohter minneclich
und ander vil manic vrowe guot -
die gaben uns da hohen muot.
da was ouch miner freuden schin
diu reine, süeze vrowe min.
die tugent richen ich da sach,
doch so, daz ich nie wort gesprach
wider si ze der hochzit;
des was ich truric lange sit.
die merker liezen ez niht geschen,
ich meid ez durch ir kranckes spehen.
do si mich under schilde sach,
diu reine, guote, süeze sprach
wider einen minen vriund also:
< deswar, ich pin des harte vro,
daz her ulrich ist ritter hie
warden; do man mir den lie
ze knehte, do was er vil klein,
ich meine den von liehtenstein.>
do min vriunt daz sagte mir,
daz min ritterschaft was ir
liep, des freut min herze sich
und gedaht also:< waz ob si dich
mit willen wil ze ritter han?>
der selbe tumbe hoher wan
der was süeze, der was guot
und machte mich vil hochgemuot.
diu hochzit nam ende do,
von danne schiet vil maniger vro
allenthalben in diu lant.
turniren huob man alzehant
durch die vrowen dort und hie;
der versaz ich einen nie,
ich wolde da ze in allen sin
durch die vil lieben vrowen min.
mir wart daz turniren kunt
des einen sumers wol zwelf stunt;
man sach mich ouch tjustirens wern
vil manigen ritter mit den speren,
des lip het ganzes mannes chraft
und ouch wol konde ritterschaft,
daz mir den sumer nie misselanc.
des sagt ich miner vrowen danc.
der sumer mit freuden ende nam.
sa der kalte winder quam,
do muost ich minnesiecher man
durch not daz turniren lan,
wan ich vant sin leider niht;
des het mit mir vil trurens phliht.
senlich truren was mir bi,
des wart min herze selten vri.
min truren und min senedes clagen
muost min lip verholn tragen,
des was ich ofte vil ungemuot.
min vrowe was also behuot,
daz ich ir nie ze keiner stunt
mohte gemachen rehte kunt,
daz si mir was für elliu wip
und lieber dann min selbes lip.
mich lie si leider niemen sehen,
da von so kunde des niht geschehen,
daz ich ir sagt den willen min.
da von so muoz ich truric sin
reht als ein minne unsaelic man.
ich enmoht ouch niht die boten han,
die daz rehte sagten ir,
daz si so herzen liep waer mir.
ich wil iu kürzelichen sagen
und die warheit niht verdagen:
si west sin niht als umb ein har,
daz ich ir diente miniu jar.
des muost ich durch not trurens pflegen,
mich oft in sorgen nider legen,
in hohen sorgen fruo uf sten,
in sorgen sitzen und gen.
ich leit von sorgen ungemach,
nu horet, waz mir do geschach:
ich kom uf ein burc geriten,
der wirt mich da nach vriundes siten
nach sinen eren wol enpfie.
sin wip, min niftel, ouch des niht lie,
si sprach:< vil lieber neve min,
du solt willechomen sin!>
min niftel nam mich bi der hant
und wiste mich von dan zehant
sitzen da uns niemen sach.
nu hoeret, wie diu guote sprach:
< mir ist vil liebe dran geschehen,
neve, daz ich dich han gesehen.
nu sag an, wie gehabestu dich?
und bistu vro, des vreu ich mich.>
si smielte und sprach:< ich lache din,
ez sol von dir verswigen sin,
ich wil dir vrowen rede sagen.
ich was bi vil kurzlichen tagen
gevaren zuo der vrowen min;
si und ich gedahten din,
si vragte, waz du waerest mir,
daz du mir pist, daz sagt ich ir.
si sprach: « mir ist von im gesaget
...
er spreche von uns vrowen wol
also von rehte ein ritter sol;
von im ist mir noch mer geseit,
daz er ze dienste si bereit
einer vrowen sunderlich,
ob er daz tuot, daz ist ritterlich. »
ich sprach: « ich han ez ouch vernomen,
er hab ein vrowen im genomen,
diu ist im liep also der lip
und lieber vil denne elliu wip;
und wer diu si, des weiz ich niht,
wan daz er ze allen ziten giht,
si si schoene, si si guot,
si si reiniclich gemuot. »
alzehant do pat si mich
vil vliziclichen, daz ich dich
baete, daz du nennest mir
die vrowen din, daz lobt ich ir,
und daz ich ir denne saget,
wer si waere, und niht verdaget.
daz soltu tuon, neve min;
sag mir ir namen, der vrowen din.>
< dir ist min vrowe ungenant
und von mir immer unbekant
und sicherlichen ungeseit,
du wellest mir swern einen eit,
daz si von dir verswigen si;
du solt mir loben ouch da bi,
daz din süeze redenter munt
mache minen dienest kunt.>
< ich wil gegen ir niht sin din bot,
ich swer aber dir des wol bi got
uf alle mine saelicheit,
daz si von mir ist ungeseit.
ich bin dir vil wol schuldic des,
du solt vil rehte merken wes;
swa ich dir iht gedienen kan,
daz wirt vil willeclich getan.>
< nu nenne ich dir die vrowen min
vil verre uf die genade din:
du bist bi ir niulich gewesen,
mit der min freude muoz genesen
und diu für war min herze hat.
diu dich mich des vragen bat,
wer min liebiu vrowe si,
si ist ez selbe, diu falsches vri.>
< der red ich niht gelouben wil;
friunt, dir waer sin gar ze vil,
si ist ze hohe dir geborn.
wirt si sin inne, ez ist ir zorn,
din dienst nimmer da vervat.
da von ist daz vil wol min rat,
und volge mir, daz ist dir guot:
nim von ir dienst dinen muot!>
< ez chom ze frum, ez kom ze schaden,
ich bin gegen ir so überladen
mit lieb und ouch mit seneder not,
daz ich für war muoz ligen tot
in ir dienst sunder wanc.
ez ist min muot und min gedanc,
daz ich ir immer dienen wil
mit triwen an min endes zil.
ob du mir gegen ir niht enfrumest
und mir niht ze staten chumest,
so muoz min vreud ein ende han
und ouch min leben schier zergan.
wil du mich vor dem tode nern,
so soltu ir von mir des swern,
daz si mir gar ane argen list
diu liebest in minem herzen ist.>
< neve, waz sol ich sprechen me?
got gebe, daz ez dir wol erge,
so daz ez si dunke guot.
ich sage ir allen dinen muot,
des wil ich si verswigen niht.
in kurzen ziten daz geschiht,
daz ich endeliche sage
gegen ir din seneliche clage.>
< ich nige dir, vrowe, unz uf den fuoz,
von reht ich immer danchen muoz
des, daz din vil getriwer munt
wil machen miner vrowen kunt,
daz ich ir eigen ritter bin,
so daz min herze, lip und sin
ir immer mer ist undertan,
die wile ich lip und leben han.
guot niuwe liet ich von ir han
gesungen; des soltu niht lan,
du bringest si ze orn ir,
und sage schier her wider mir,
ob si ir gevallen wol.
ich lob si immer, als ich sol
und als ich si ie ze loben pflac.
ir güete vol loben niemen mac.
niftel, got gesegen dich!>
< vil lieber mac, sam tuo er dich!>
< nu la mich dir enpfolhen sin.>
< ja, daz hab uf die triwe min.>
< ich wil mit dinen hulden varn.>
< guot vriunt, nu muoz dich got bewarn!>
sus ich von miner niftel schiet
und sande hin bi ir diu liet:
None sus schied ich hohes muotes dan
und gedaht also: sit daz ich han
nach minem willen ir gesant
einen boten, der bekant
ir tuot al den willen min,
so wil ich hohes muotes sin
und wil min truren gar uf geben
und wil in hohem muote leben.
min wesen was von dann unlanc,
hin wider stuont gar min gedanc,
fünf wochen reit ich vrowen sehen.
in der zit was daz geschehen,
daz min niftel hin und her
was gevarn nach miner ger
zu miner vrowen und von dan;
daz wart mir zehant kunt getan.
des freut ich mich und reit zehant
hin, da ich min niftel vant.
diu guot enpfie mich also wol,
als vriunt den vriunt enphahen sol.
si sprach:< ich han dir getan,
daz ich vil pillich hete lan
und daz dich doch vil kleine frumt
und lützel dir ze frumen kumt.
nu sitze nider her zuo mir,
so sag ich endelichen dir
gar, waz diu vrowe wider mich
hat geredet und waz ouch ich
wider si geredet han.
ich han ir für war kunt getan,
daz si dir ist für elliu wip
und lieber dann din selbes lip.
ich sagt ir von dir dannoch me,
dir waere nach ir hulden we,
so daz du lip, guot unde leben
ir hetest uf gnade ergeben,
si waere diner freuden trost,
din herze nimmer würd erlost
von senelicher minne bant,
dir würd ir wiplich güete erkant.
ich sprach: « frowe, geloubet daz,
nie mannes herze ein wip besaz
so rehte gar gewalticlich.
und sold er haben elliu rich,
die geb er, vrowe, umb iuren gruoz.
sit ich die warheit sprechen muoz,
des swuor er mir vil mangen eit
uf alle sine saelicheit. »
e daz min lip von danne schiet,
ich las ir diniu niuwen liet.
do sprach diu reine wol gemuot:
« diu liet diu sint ze ware guot,
ich wil aber mich ir niht an nemen,
sin dienst mac mir niht gezemen.
du solt der rede gar gedagen
und mir von im niht mere sagen.
wan wirt din neve ein biderb man,
daz ist ein dinc, des ich im gan;
des han ich von den dingen reht,
er ist gewesen e min kneht.
da von gan ich im eren wol,
deswar, als ich von rehte sol;
er sol aber solhe rede verbern,
der ich in nimmer wil gewern.
ist daz er sölher tumpheit gert,
des ist er immer ungewert,
daz min lip nem den dienest sin.
daz gienge mir uf die ere min,
ouch waers im weizgot gar ze vil.
durch zuht ich nimer sprechen wil:
ich habs ouch von im guoten rat,
diu rede mich beswaeret hat. »
do sprach ich: « vrowe, enzürnet niht!
alsölcher dinge vil geschiht,
daz ein junc man so hohe gert,
des er ist immer ungewert.
si werbent hohe durch hohen muot,
si jehent, ez si gar ze eren guot,
daz hoch gemuotes ritters lip
diene und werbe umb werdiu wip.
ir sit im ze lobe gar geborn.
nu waz darumb? er hat erkorn
iuch ze frowen sine zit.
ir sit, an der sin wunne lit,
ir sit, an der sin saelde stat,
ir sit, diu sinen dienest hat
immer mer gar sunder wanc -
daz ist sin muot und sin gedanc. »
« nu swic, der rede sol sin genuoc,
nie man so hohez lop getruoc,
und naem min lip den dienest sin,
er müest ez wol getiuret sin,
des ich nie willen noch gewan.
ja enwart noch nie so biderb man,
der wol verdienen möhte mich,
da von sol ers gelouben sich.
nu laze aber in sin gar volkomen
- des ich von im niht han vernomen -
an aller hande werdecheit.
iedoch so müest wol wesen leit
einem wibe ze aller stunt
sin ungefüege stenter munt.
ob ichz mit urloub sprechen sol,
der stat im übel, daz weistu wol. »
si wolt von dir mit mir niht mer
reden. nu ist daz wol min ger
gein dir und ouch min vriundes rat,
sit daz ir muot so hohe stat,
daz du si lazest dienstes vri,
als liep so dir din ere si.
du solt ir dienest gar uf geben
und anders hohes muotes leben.>
< niftel, des volg ich dir niht,
daz ich der werden zuoversiht,
die ich gegen miner frowen han,
durch iemens rat welle abgestan.
des rates soltu mir niht geben,
ich wil ze dienst ir immer leben,
von ir so kan mich nimmer not
vertriben wan der grimme tot.>
< so wil ich niht wesen bot.>
< nein, liebiu niftel min, durch got,
du solt an mir noch niht verzagen.
nu hoere mich, ich wil dir sagen:
ich wil in vil kürzlicher stunt
mir heizen sniden minen munt,
swie halt ez mir sül ergen,
sit er si dunket übel sten.
du solt für war gelouben daz,
ir muoz min munt gevallen baz
oder wirs wol tusentvalt.
sit er so übel ist gestalt,
daz in min vrowe ungern siht,
so laz ich des benamen niht,
ich snid ez drab, swaz missetat,
in kurzen ziten daz ergat.>
< mit rehten triuwen so rat ich,
daz du so iht verderbest dich.
leb, als dich got hab heizen leben,
und hab, daz er dir hab gegeben
von im vil willeclich für guot.
ob du daz tuost, daz ist rehter muot.
wil du dich anders dann er wil,
des muotes ist dir al ze vil.>
niftel, daz dich got gesegen!
wiz, ich han mich sin gar bewegen.
swie mir gelinget oder geschiht,
des wil ich dich verswigen niht,
ich enbiut ez endelichen dir
und bite dich, daz du ez ir
enbietest durch die triwe din
der herzen lieben frowen min.
< daz lob ich dir uf minen eit:
und wiz, neve, ez ist mir leit,
daz du sin niht wil abe gestan.>
sus reit ich von der guoten dan
ze graez sa in daz stirelant,
da ich vil guote meister vant.
dem besten tet ich alzestunt
gar allen minen willen kunt.
er sprach:< ez ist nu gar enwiht,
ich snid iuch vor dem maien niht.
chumt ir mir in dem maien her,
bi minen triwen ich iuch wer;
ich mach iu iuwern munt also,
daz ir sin sit von schulden vro.
der dinge ich gar ein meister pin,
ich han dar zuo vil ganzen sin.>
do reit ich aber frowen sehen.
den winder gar daz was geschehen,
biz daz der suoze sumer quam
und daz der winder ende nam.
do hort ich singen vogelin;
ich gedaht:< sin mac zit sin,
daz min lip sol ze graeze varn,
got müeze mich alda bewarn!>
sa reit ich hin in gotes pflege.
mir widerfuor uf minem wege,
seht, miner vrowen kneht, den ich
erkande wol, er bekand ouch mich.
er fragte, wa ich wolde hin
und war ze den ziten waer min sin.
< geselle, daz wil ich dir sagen,
vremdiu maere niht verdagen.
nu wize, ich pin vil wol gesunt
und wil mich machen gern wunt,
man sol ze graeze sniden mich.>
der knappe guot der segent sich
und sprach:< nu herre, sagt mir, wa.>
ich sprach:< geselle min, sich, da.
der lefs, der ich dri han,
der wil ich einen sniden dan.>
< und ist ez war, so helf iu got!
so sprich ich wol ane allen spot,
ez ist ein wunderlich geschiht.
sin weiz, ich waen, min frowe niht,
der wil ich ez sagen durch wunder groz.
got weiz wol, ir sit sinne bloz,
daz ir iuch waget sunder not,
ir müget da von geligen tot.>
< nu sag ez swem du wil, für war:
ich bin sin in dem willen gar,
ez muoz uf dirre vart geschehen.>
< entriwen so wil ich ez sehen,
mag ez in iuren hulden sin,
und wil ouch sagen der vrowen min,
daz ir mich welt da bi iu han
ze schowen wie iu wirt getan.>
do reit ich hin und reit ouch her,
hin ze graez dar stunt min ger,
da ich sa minen meister vant,
der underwant sich min zehant.
eins mantagen morgens harte fruo
greif er mit sinem sniden zuo.
er wolt mich binden, ich wolte niht,
er sprach:< da von iu schad geschiht.
und rüert ir iu als umb ein har,
ir nemt sin schaden, daz ist war.>
ich sprach:< daz wirt von mir vermiten;
ich pin da her zu iu geritten
vil willeclichen durch min not,
und sold ich von iu ligen tot,
deswar man siht mich wenken niht,
swie we so mir von iu geschiht.>
min vorhte was ze ware kranc,
ich saz vor im uf einer banc;
er nam ein scharsach in die hant
und sneit den munt mir alzehant,
hin ob den cenden er durch sneit,
daz ich vil senfteclichen leit.
daz sniden also gar ergie,
daz ich da von gewancte nie.
er het mich meisterlich gesniten,
daz het ouch ich manlich erliten.
der munt mir alzehant geswal
grozer vil denn ein sleipal,
der wunden tet er do ir reht.
daz sach do gar miner vrowen kneht;
er sprach zu mir:< mügt ir genesen,
so pin ich gern hie gewesen.
do ich nahste von iu reit
und daz ich miner vrowen seit,
daz man iuch wolde sniden hie,
( daz wolt si mir gelouben nie)
si sprach also: « er tuot sin niht,
min munt für warheit dir des giht.
ez diuht mich tumplich gar getan,
wold er sich also sniden lan. »
nu hab ich ez allez reht gesehen,
waz an iu wunders ist geschehen,
nu wil ich hinne von iu varn.
der riche got müez iuch gewarn
und mache iuch kürzlich wol gesunt!
ich wil tuon miner vrowen kunt,
daz man den munt iu hat gesniten
und ir daz manlich habt erliten.>
< du solt von mir der vrowen din niht sagen wan den dienest min, ich engetar niht mer enbieten ir; wan swem du wil, dem sag von mir, swaz hie erliten hat min lip, daz si geschehen durch ein wip, diu sprach, mir stüend min munt niht wol: da von ich disen smerzen dol. der diene ich also miniu jar, daz sag von mir wol offenpar, swaz so ir an mir missehaget, dem ist von mir gar widersaget. geviel ir niht min zesweniu hant, ich slüeg si ab bi got zehant. ich wil da von niht sprechen vil, ich wil doch niht, wan daz si wil.> sus reit der knappe von mir dan. hie lag ich als ein wunde man wol sehsthalp wochen oder me; mir was wol, mir was we, we da von min lip was wunt, so was min herze wol gesunt. der minne twingen twanc mich so, daz mir was we und was doch fro. ich was et vro, swaz mir geschach: von hunger grozen ungemach und ouch von durste den leid ich, ich kunde pringen niht in mich, zend und munt mir taten we; ein salbe noch grüener denn der kle streich man mir in minen munt, diu stanc alsam ein fuler hunt. do mich des libes not betwanc, daz ich az oder daz ich tranc, diu salbe gar dann in mich gie, da von min lip den smac gevie. daz trinchen, ezen widerstuont mir, so tet ich als die tuont, die vor siechtum ouch ezent niht - des wart min lip vil gar enwiht. ich han iu nu genuoc geseit, wie ich durch mine frowen sneit minen munt. nu sult ir me hoeren, wie ez fürbaz erge. ze graez ich also lange was unz daz min lip vil wol genas; do rait ich danne sa zehant mit freuden, da ich min niftel vant. do mich diu aller verrest sach, nu sült ir hoeren, wie si sprach:< den munt dir niemen mere sol verwizen - er stat dir nu wol. sich hat din dinc gefüeget so, daz ich sin pin von herzen fro; ouch ist mir endelich geseit gar dines libes arbeit. ouch ist daz von mir niht beliben, ich hab es allez angeschriben und wil ez senden an die stat, da din lip ie gnaden bat. ich mein die lieben frowen din, der wil ich uf die triwe min und ouch uf mine saelde jehen, daz ez gar von ir ist geschehen. von einem worte, daz si sprach, diu guote, do ich si nahste sach, daz ir din munt geviele niht. min brief sol ouch verswigen niht din manicfalden arbeit und ouch din wernde staetecheit, die du mit triwen gegen ir hast und ouch ir nimmer ab getast.>< niftel min, nu lon dir got, vil süeze wip, getriwer bot! du tuost mir als rehte wol, daz ich ez von rehte dienen sol; du hast mir so wol getan, daz ich sin niht verdienen kan. gegen mir din herze ie triwe riet. ich hab et aber niwiu liet gesungen: diu soltu von mir durch minen willen senden ir; do ich ze graeze siech lac, die wile ich si ze rihten pflac. ir lop mir ofte sanfte tuot, ir lop mir gibt vil hohen muot, ir lop mich ofte machet vro; nu hort diu liet, diu sprechent so.> None< liet und brief sand ich dar und wil ir endelichen gar enbieten swes du hast verjehen und daz ich dich han gesehen. ich wil ouch ir daz machen kunt, daz dir als rehte stat der munt für war als einem andern man, da wil ich ir niht liegen an. den brief, den si her wider mir sendet, friunt, den wil ich dir senden ob er dir ist guot.>< ja, liebiu niftel wolgemuot, din bot mich vindet bi der muor.> mit sölcher rede ich von ir fuor vro und hohes muotes heim den rehten wec gegen liehtenstein. sa do ich von danne quam, liet und brief min niftel nam und sand diu willeclich zehant hin da man min vrowen vant. der bot unlange bi ir was, wan sa do si den brief gelas und ouch diu liet, do schreip si wider, seht, einen brief, der gefreut mich sider. do der brief chom der niftel min, zehant do muost ein bot uf sin, bi dem so sande si in mir, des neig ich willeclichen ir. der brief der tet min herze vro, min muot der stuont von schulden ho, so gern ich e nie brief gesach; nu süld ir horen, wie er sprach: None do mir der brief gelesen wart, ich huob mich zuo ir an di vart, mir was vil liebe dran geschehen, daz ich die guoten solde sehen. ich reit zuo ir vil hoch gemuot, do was si leider so behuot, daz ich si den abent nie gesach, dar an vil leide mir geschach. min lip entslief des nahtes nie, des morgens do diu sunne uf gie, do stuont ich uf und gie zehant hin da ich ir gesinde vant, ritter und vil manigen kneht, die gruozt ich wol, daz was min reht. ir dancken daz was zühterich und ir gebaerde minneclich. dar nach vil schiere was unlanc, ir caplan eine messe sanc, da mir vil liebe von geschach, wan ich da mine vrowen sach. mit grozen vorhten ich dar gie, da mich diu tugent rich enpfie. do si mich sach, diu guot mir neic, den gruoz mit worten si versweic. diu messe gar ze kurz mir was; swaz man da sanc oder las, des vernam ich alles niht. mir tet so wol diu angesiht an daz vil reine süeze wip, daz lützel horte da min lip, swaz man da sanc oder swaz man sprach, ich was et wan der si an sach. diu messe kurzlich endet sich. alzehant do hiez man mich und ander man gar alle uz gen, man lie uns da niht langer sten. min vrowe enbeiz und reit zehant, ich gie hin da ich mine niftel vant. diu lachet und sach mich güetlich an, si sprach:< du bist ein saelic man. min vrowe hat erloubet dir, daz du hiut selbe solt mit ir reden swaz dich dunchet guot, si ist gegen dir niht ungemuot. du solt zuo ir hiut uf dem wege riten so ez sich füegen mege, und rede mit ir swaz du wil und mach ez idoch niht ze vil.> des was ich vro und vil gemeit, zehant ich nach der werden reit. do ich si vor mir riten sach, daz herze min uz freuden sprach:< nu dar, nu soltu reden mit ir allez daz gevalle dir, si ritet vor dir sunder huot, rede mit ir swaz dich dunche guot!> sa rait ich paltlich zuo ir dar; do si min bi ir wart gewar, si kert sich von mir umbe hin. da von so zaghaft war min sin, daz mir erstumbet an der stunt diu zunge min und ouch der munt und mir daz houbet nider seic: min lip reht als ein stumbe sweic. ein ander riter zuo ir reit, do habt ich uf und was verzeit, in vorhten reit ich hinten nach. das herze min ot aber sprach:< ja, du vil gar verzagter lip, und fürhtestu ein so gut wip? si het dir weiz got niht getan, we, daz din munt niht reden kan! lip, nu hoere, waz ich sage! wil du mit worten sin ein zage, so kan dir nimmer liep geschehen, des wil ich uf min selde jehen; und scheidestu also von ir, daz si nimmer mere dir wirt holt bi allen dinen tagen - si muoz dich han für einen zagen.> min herze vil gestrafte mich, da von ermannet ot aber ich und rait zu ir. do daz geschach, diu reine, süeze mich an sach. von ir ansehen min lip erschrac, daz ich et aber swigens pflac; der minnen kraft mir alzehant den minen munt zesamen bant. ir sült für war gelouben daz, daz ich niht west wa ich saz.< lip>, sprach aber daz herze min,< daz du unsaelic muozest sin! du bist zware ein boese man, do si dich sach so güetlich an, daz du spreche gegen ir niht; des muostu immer sin enwiht.>< sich, herze min, got weiz ez wol, swenne ich gegen ir iht sprechen sol; ich weiz niht, wa von ez geschiht, daz ich ein wort mac sprechen niht. mir wirt versperret so der munt, daz ich zeware sa an der stunt ein wort her für niht pringen kan, des pin ich ein unsaelic man.>< lip, du solt gelouben mir, du schaffest groz unsaelde dir; ich wil dirs uf min triwe jehen: mir und dir muoz vil we geschehen und nimmer wol deheine stunt, und tuot ir niht din boeser munt mit worten kunt den willen min - ez muoz din und min ende sin. nu sich, du vil boeser lip, vor dir dort ritet daz werde wip vil gar eine unbehuot. wie bistu also ungemuot, daz du niht ritest zuo ir dar? und sag ir dinen willen gar! nu dar! ez ist für war min rat, dir wirt sin liht nimmer mere stat.> ich rait et aber zuo ir dar, von vorhten was ich ungevar, min angest was ze sprechen groz; daz herze min mir mangen stoz mit sprüngen stiez an mine brust, ze reden was gar sin glust. ez sprach:< nu sprich, nu sprich, nu sprich, sit daz nu niemen irret dich!> ich tet für war wol zehen stunt gegen ir ze sprechen uf den munt - do was diu zunge mir gelegen, si wolde deheines wortes pflegen. ich wil da von niht sprechen me, ich schiet ot aber von ir als e, daz ich gegen ir nie wort gesprach, des tages mir fünfstunt daz geschach. diu tageweid ein ende nam, diu reine, süeze, guote quam, da si des nahtes solde sin, des was unvro daz herze min. die vrowen hiez man do abe heben, ich bat mir daz hebisen geben; ich huob die vrowen abe vil gar, ir was vil mangiu drunder clar. noch habt si dort, diu valsches vri, uf ir pferde; ir stunden bi ritter und chnappen vil, mit den het si ir schimpfes spil. das hebisen ich dar truoc. si sprach:< ir sit niht starc genuoc, ir mügt mich abe geheben niht, ir sit chranc, dar zuo enwiht.> des schimpfes wart gelachet da. da trat si uf daz hebisen sa, do si her von dem satel sleif, bi minem har si mich begreif verholn, daz ez niemen sach. diu guot mir einen loc uz prach:< daz habet iu, des ir sit verzagt, mir ist niht war von iu gesagt!> diu guote zuo ir vrowen gie, min lip der stuont al truric hie. ich gedaht: we, wie ist mir geschehen, ich muoz des wol von schulden jehen, daz nie man also boeser wart. wie han ich mich gegen ir bewart! si wirt mir nimmer mere holt, des hat si reht, ich han ez versolt. in den gedanchen so stuond ich, ein ritter der hiez balde mich varn; man sold die vrowen lan an ir gemach. do reit ich dan ze herbergen in die stat. got ich vil vliziclichen pat, daz er mir schiere naem daz leben und swaz er het mir hie gegeben. abwege ich in ein kamer fuor, den liuten ich vil tiure swuor, ich waere siech, daz was ouch war. der lip mich allenthalben swar, daz herze min het michel not, ez was vil nach vor leide tot; ich want mich her, ich want mich hin, ich het verwandelt nach den sin. ich sprach:< ouwe, ouwe, ouwe, we, we mir hiut und immer me, ouwe daz ich ie wart geborn, wie han ich vreud und ere verlorn, wie hat unsaelde mir vergeben! und sold ich tusent jar nu leben, ich würde nimmer mere vro, daz ist min reht, nuo si also! min lip ist wol unsaelden wert, der pin ich volleclich gewert; ich muoz nu immer haben leit, daz leit min lip von schulden treit. swaz leides immer mir geschiht, des han ich für übel niht, wan ichz vil wol verdienet han, ich sol von reht unsaelde han. owe, we und immer we, zwiu sol ich armer immer me, sit daz ich pin so gar enwiht, daz ich getorste sprechen niht wider miner vreuden hort mines willen doch ein wort? des muoz min munt unsaelic sin immer und diu zunge min. mir waere liep und waer ich tot, sit datz ich in senelicher not nu immer mer beliben muoz. mir wirdet immer sorgen puoz, ich muoz in sorgen immer sin, sit daz ich han die vrowen min, die ich ze freuden het erkorn, von miner bosheit so verlorn. waz welt ir, daz ich mere sage?> ich was die naht in maniger clage, unz daz mir chom der ander tac. iezuo ich saz, iezuo ich lac, iezuo ich stuont, iezuo ich gie, ich want mich dort, ich want mich hie, die hende min ich ofte want, miner mage mich einer also vant. der gie des morgens vruo zu mir, er sprach zu mir:< waz wirret dir?> ich jach:< mir ist an dem herzen we und wirt des ie me und me; ich wene ez welle mir presten abe, da von ich han dise ungehabe, ich mac gesitzen noch gesten, mir tuot ot niht so wol so gen.> er sprach:< ez ist ein arzet hie.>< den princ mir!> zehant er gie hin nach dem meister in die stat. ein pferd ich mir gewinnen pat und einen kneht, der mit mir reit; zehant ich langer da niht peit, ich ran alsam ein tobender man hin da ich die guoten hete lan. do ich dar quam, geloubet daz, min vrowe dort uffe ir pferde saz und reit die straze gegen mir her nach mines seneden herzen ger. nach vrowen siten si her reit in einer capen wol gecleit; do si mich sach, mir wart genigen, von mir wart ouch niht mer geswigen. ich sprach:< gnade, vrowe min, ir sült durch got genaedic sin mir und durch die werdicheit, der got an iuch hat vil geleit. gnade, vrowe gnade rich, genadet mir genaediclich! ir sit, an der min freude lit, gar miner freuden hochgezit. ir sült gelouben mir für war, ich han iu elliu miniu jar gedienet sit ze der süezen stunt, daz ir alrest mir wurdet kunt. ich bin iu dienstes undertan mit triwen als ich peste kan, min dienst ist an iuch geleit mit lutterlicher staeticheit. vrowe ob al den freuden min, nu lat mich iuren ritter sin, so daz ir dienest erloubet mir. durch iwer tugent so sült ir gedenchen daz ich nie gewan noch immer mer gewinnen kan so liebez niht so iwern lip, vil reine, süeze, saelic wip. bedenchet mich durch iwer tugent; durch iwer hoch gelobte jugent, durch iwer hohe saelicheit bedenket mine staeticheit, lat mich geniezen, daz ir sit diu liebestiu mir gar ane strit. tuot mir swie iwer genade si, iu ist min dienst immer bi. ich wil durch iuch, vil werdez wip, gerne wagen minen lip; mit ritterlicher arbeit min dienst wirt an iuch geleit. swa mit ein ritter dienen sol, da mit kan ich iu dienen wol, ich sol, ich muoz, ich gern wil iu dienen an min endes zil.>< swiget! ir sit gar ze kint und gegen so hohen dingen blint, ir sült die rede lazen sin, als lieb iu sin die hulde min, und ritet von mir palde hin! iu ist noch gar ze tump der sin, iu mac diu rede ze schaden chomen, si kan iu nimmer niht gefrumen!>< vil liebiu vrowe, ir habt daz war: ich bin ze tump noch dar zuo gar, daz ich mit iu so niht enkan gereden als ich willen han. anders pin ich wol so wis, daz ich behalt wol riters pris iu ze dienst sunder wanc, dar zuo so bin ich niht ze kranc.>< vart von mir, daz ist min rat, ob iwer lip iht sinne hat, lat mit mir iwer runen sin, ir wizet wol, man hüetet min. hat iemen iwer rede vernomen mit mir, daz mac ze schaden komen, ir sült mich mit gemache lan, deswar ir sit ein müelich man.> diu guote sa hin umbe sach, zu einem ritter si do sprach:< ir sult zuo mir ouch riten her, sol bi mir niemen riten mer niwan ein riter, daz ist niht guot. seht, daz irz immer mer getuot, ez stat iu allen ubel an, sol mit mir riten wan ein man.> ich sprach:< si hat iu reht geseit; ez ist zewar ein unhübscheit, ich weiz daz wol, ez missestat, daz irs selbander riten lat. nu heizet mer ritter riten her, sit daz an iuch min vrowe ger.> mer danne sehse ir sa dar riten, der sus, der so nach ritters siten. min rede muost mit ir ein ende han, ich nam urloup und reit von dan; ich was von herzen hoch gemuot, mich duht min gelinge waer guot, daz ich het miner vrowen schin geseit ein teil den willen min. des was ich innecliche vro, min muot gestuont e nie so ho. do suoht ich ritterschaft zehant; swa man die in dem lande vant, da muost man mich zeware sehen und ouch für einen ritter spehen. des sumers mir so wol geschach, daz ich ze rehter tyoste stach einen werden ritter nider, des danchte mir min vrowe sider. ich sagt iu miner saelden mer, wan daz ich fürhte, der und der so spreche, ich rüeme mich ze vil; da von ichs vil verswigen wil. ich was ot hohes muotes rich, den sumer fuor ich ritterlich reht als ein frowen ritter sol, des muost mir gelingen wol. der winder was ot aber chomen, der sumer het ouch end genomen, do muost man lazen ritterschaft; do tiht ich liet und ein botschaft und sant ez sa der nifteln min, diu immer saelic müeze sin. diu sand si beidiu balde dar, da ich hin diente miniu jar. der bot wart balde dar gesant, er was der guoten wol bekant, si hiez in willechomen sin.< gnade> sprach er,< vrowe min, ich han ein büechelin iu braht, daz sült ir lesen gegen der naht, da stet an ein vil guot gepet, vil tugentlichiu vrowe, set!> daz püechel sa diu süeze nam, als ez ir tugenden wol gezam; si wande, da stüend an ein gepet. diu reine, guot ez uf tet, si schouwet ez hie, si schouwet ez dort: da stunden an vil süeziu wort, dort und hie si ez gar gesach. nu hoeret wie daz püechel sprach! None do si gelas daz buochelin, diu tugentriche frowe min, si sprach zuo dem boten al zehant:< sag an, wer hat dich her gesant? daz soltu mir vil rehte sagen und die warheit niht verdagen. durch wen bistu geriten her?>< durch mine frowen>, so sprach er.< sit dich din frowe zu mir hat gesant, weistu, waz hie an stat? daz sag mir uf die triwe din!>< vil hochgelobtiu frowe min, ez ist mir weizgot unbekant, des si vor got min saelde pfant. min frowe mir anders niht kunt tet, si jach, da stüend an ein gepet.>< si hat ouch iu bi mir gesant einen brief, daz unbekant ist mir gar swaz dar an stat, wan daz si mich in iu geben bat. nu nemt in, vrowe, von mir hin und wizet daz, swie junc ich bin, ich kan ein botschaft werben wol und ouch verswigen, swaz ich sol.> den brief enpfie ir weiziu hant, si sprach zu dem boten sa zehant:< friunt, du solt beliben hie!> diu wol gemuote danne gie in ir heimlich, da si las, swaz an dem brief geschriben was. den brief diu süeze wol getan las, da stuonden diu liet an: None nu merket rehte, waz ich sage: der bote was da zwene tage, do sand nach im diu frowe min. si sprach:< nim hin daz püechelin und füer ez diner frowen wider, ich han ez gelesen ofte sider; ein guot gepete zwar dran stat, waz dan? ich wils doch haben rat.> der bot der nam daz buochelin und fuort ez wider der frowen sin; diu tet ez uf, do vant si me dar an geschriben wol denn e, do sand si mirs alzehant. do ich dar an geschriben vant mer, des wart min herze fro und gedaht wider mich also: waz ob si lihte hat hie an mir enboten, da von ich han immer mere hohen muot? ich weiz vil wol, daz si ist guot. ob si mir hat ir friundes gruoz her enboten, da von ich muoz immer mere mit freuden leben und al min truren gar uf geben. min schriber bi mir niht enwas, der mir min heinlich brieve las und ouch min heimlich ofte schreip; da von daz büechelin beleip ungelesen zehen tage. bi minen triwen ich iu sage, daz al die zit daz büechelin mir nie chom uf dem buosem min. swann ich des nahtes slaffens pflac, daz büechlin nahen bi mir lac, ich het ez liep uf sölhen wan: ich wand des, da stüende an von miner frowen eteswaz, da von mir seneden würde baz. uf den gedingen was ich vro, min muot der stuont mir hohe ho! in der zit min schriber quam, den ich in eine heinlich nam - ez muoste vil verholn sin. ich bat in lesen daz büchelin. do er ez gelas, do stuont dar an, daz ich iu wol gesagen kan, ez stuont ze jungest geschriben hie, nu hoeret reht, ich sag iu wie: None do mir gelesen wart hier an, als ich iu gesaget han, daz tet mir we und niender wol. min herze daz wart trurens vol, min lip mich allenthalben swar; ich sprach:< nu dar, nu dar, nu dar! swie mir diu reine süeze tuot, daz muoz von reht mir dunchen guot. swaz si gesprechen kan gein mir, des sol ich allez danken ir; sit daz ich mich ir han gegeben, so sol ich nach ir willen leben, si tuo mir übel oder wol, min lip ir immer dienen sol mit triwen baz an minen tot, da von mich pringet nimmer not. ich wil ot alle mine tage so mit freuden, so mit clage ir einer und niemen me, so ich immer fro geste, vercinsen elliu miniu jar. swar ich ker und swar ich var, so wil ich wan ir einer leben, sus han ich ir den lip gegeben. swie kind ich von den jaren si, mir sint iedoch die witze bi, daz ich mich des vil wol verstan, daz nimmer wirt noch werden kan in der werlt dehein ander wip, von der min herze, von der min lip müge komen immer also ho oder werden immer also vro. da von so wil ich dienen ir mit triwen, daz geloube mir. verendet sich der winder lanc, ez ist min muot und min gedanch, daz ich ir dien aber eteswaz, da von ich ir gevalle baz. ich wil den lip und ouch daz guot durch si wagen, daz ist min muot.> None nu was ez gegen der vasten chomen, ein niwez maere wart vernomen: ez wolt der margrave heinrich, der hoch gelobt von ysterich, einen fürsten griffen an, den ich iu wol genennen kan, von kaernden hiez der hochgemuot, der het ouch friunt, liut und guot. do daz maere so verre quam, daz ez der fürst liupolt vernam,( ich meine den von oesterrich) der understuont, ez willeclich. er sprach also:< ich statte sin niht, da würde vil liute von enwiht, ich wil ez süenen, ob ich mac vil kürzlich machen einen tac.> von im ein bot sa wart gesant, da man die fürsten bede vant; die gruozt er wol nach friundes siten und hiez si innecliche biten, daz siz in liezen under in tuon nach friundes siten hin. dwederre im daz niht verseit, si warns im bedenthalb bereit. dar nach nu hoeret, wiez geschach: ein tac wart sa hin ze frisach gemachet nach der fürsten clage reht an sand philippen tage, so der maie alrerst in gat und daz der walt geloubet stat und ouch diu heide hat an geleit ir wunneclichez sumercleit. do ich des tages wart gewar, ich wart sin fro von herzen gar, ich kom sa zu dem bruoder min, der ouch kan wol ein ritter sin. ich sprach:< dietmar von liehtenstein, wir süln werden des enein, daz wir da brüeven ritterschaft, dar chumt von herren groziu craft.> er sprach:< du hast geraten wol, ich volg dir gern als ich sol, wir suln uns bede des bewegen, mit rittern in ein foreis legen; und al die wile der tac da were, swer an uns ritterschefte gere, daz er der werd von uns gewert, swie er wil und swie er gert. wir süln ez enbieten in diu lant. wirt ez den rittern reht bekant, ir kümt vil maniger zu uns dar. der liht die wile für anders war. ez ist reht in des maien zit, so islich ritter sich verlit ungern - er ist wolgemuot, da von ist ez ze gebieten guot.>< bruoder>, sprach ich,< du hast war, nu sent du hin, so sent ich dar.> die boten fuoren alzehant allenthalben in diu lant, dar chom vil manic ritter guot durch ere gernden rittersmuot, dar chom ouch maniges ritters lip durch anders niht wan durch diu wip. diu zit was chomen und ouch der tac, an dem der fürsten sprache lac, der herren boten riten do zuo dort und hie, spat und vruo und namen herberge in der stat. des fürsten liupoldes marschalc bat, des richen da von oesterrich, daz man da waere gezogenlich. geherberget in die stat wart islich fürst reht als er bat; graven, frien, dienestman, die ich iu wol genennen kan, beidiu arme und rich beherberget wurden ritterlich, dise hie, jene dort, die in die mitte, jen an daz ort. si sint geherberget wol; von reht ich iu nu sagen sol, wer herren zuo dem tage quam und wem man herberg da nam: dar chom der fürst von oesterrich und ouch der margrave heinrich von ysterich der wolgemuot, der het vor schanden sich behuot. dar chom der fürste von kaernden lant, der was her bernhart genant, dar chom der margrave diepolt von voheburc, dem was man holt durch sine tugent, daz was reht; dar chom von tyrol grave albreht, dar chom von gorze grave meinhart, der guot von eren nie verspart. dar chom von liubenoue ein degen, der kunde graven ere pflegen; von hiunenburch der milte man, der het ez vil ungerne lan, er waer mit rittern ouch dar chomen, von im nie bosheit wart vernomen. dar chom, der milte nie gewan, von ortenburc grave herman. dar chom zeware ouch grave ulrich von pfannenberc vil ritterlich, dar chom ouch der von sluzelberc, der tet da ritterlichiu werc. von tufers huc der wolgemuot, der chom dar und tet ez da guot, von schowenberc die brüeder sach man da liden ungemach. von regenspurc des tuomes vogt da ritterliche zwar in zogt: her otte hiez er von lengenbach; dar chom her liutolt von pettach, dar chom von sounecke her cuonrat, von owersperc der ritters tat da tet; dar nach so chom ouch dar von potensteine her dietmar. fürsten, graven, frien gar han ich genant swaz ir chom dar, nu nenn ich iu die dienestman. an einem milten heb ich an, der hiez her hertnit von ort, er dient mit milte süeziu wort; dar chom von wildonie her hertnit, der warb umb ere ouch alle zit. dar chom ouch der von stubenberc, der het von eren niender berc; dar chom von muorekke her reinpreht mit rittern vil, daz was sin reht; dar kom ouch her ruodolf von ras, der fri von allen schanden was, er was milte, küene, guot, getriu, vil ritterlich gemuot. dar chom von küngesperc ein helt; so man die besten gar uzwelt, der muoz er immer einer sin, daz wart da volleclichen schin. dar chom von kranperc her herman, der het des besten vil getan, von püten her offe und zwen heinrich, die dri dar chomen vil lobelich. von truhsen heinrich und her kol die chomen bede dar vil wol, von graeze hern otten man da sach; sin bruoder da vil sper zebrach, her ortolf so was er genant, sin ritterschaft was wol erkant. dar chom von wolkenstein ein degen, des lip kond ritterschefte wol pflegen. von stir her gundacker chom dar und ouch sin bruoder her dietmar; dar chom von tanne her eckehart, der het von schanden sich bewart, her gundaker von starkenperc tet under helm da ritterswerc, von nuzperc her albreht dar quam vil ritterlich als ez im zam. von kuenringe her hadmar praht mer dann drizic ritter dar; dar chom von gors her wölfelin, der kund wol vrowenritter sin; von schoenkirchen man da hiez einen otten, der daz niht liez, er verstaeche da groziu sper; dar chom von antschowe her rüedeger. von stouz her uolrich wart enein er unde der von ottenstein, daz si dar kaemen, daz ist war. von schoenenberc kom her hadmar, da was ouch der karge man von hakenberc, der wunder kan, von kiowe hern heinrich man sach under helm ze frisach. nu han ich iu die gar genant, die da für waren uz bekant, daz si gesellen solden han. noch chom dar manic biderman durch sin eregernden muot, dar chom ouch maniger durch daz guot, daz er truwet gewinnen da mit eren baz dann anderswa. nu nenne ich iu die ritter gar, waz ir chom under schilde dar; der hochgemuoten überal was reht sehshundert an der zal. da chomen geistlich fürsten hin mer danne zehen uf den sin, si wolden daz urliuge fürder tuon und machen ze einer staeten suon. herren und ritter chomen sint nu gar, als ir habt vernomen, mit hohem muote in die stat. alzehant ich slahen bat für die stat verre uf daz velt wol zehen hütte und ein gezelt; da stiez man für hin und her vier panir und fünfhundert sper. da lagen bi durch ritters muot sehs und drizic ritter guot, die heten alle sich bewegen, daz si durch frowen wolden pflegen ritterschaft nach ritters siten; von eteslichem kum wart erbiten, daz er vant sölhen ungemach, da sin hant sper durch lop zebrach. ir sült für war gelouben mir, die naht wir lagen in der gir, wir gerten als diu vederspil. für war ich iu daz sagen wil: swer under uns ritterschefte gert, der wart des volleclich gewert des morgens do diu sunne uf gie, si zogten zuo uns dort und hie. si zogten zuo uns ritterlich mit maniger liehten banir rich, gezimirt maniger zuo uns reit, so gar diu heid ir sumerchleit hat an, son ist si niht so lieht, swie lieht man doch ir bluomen siht gewahsen durch daz grüene gras als da gezimirt maniger was. die groier liefen hie und da, si schrieten:< wa nu, wa nu, wa ein ritter, der tyostirens ger, der sol chomen hera her! hie stapfte vil manic ritter guot under helme hoch gemuot, die wellent ere, guot und lip hie wagen durch die reinen wip!> do wir si sahen zogen her, unser wille und unser ger was zuo den örsen willeclich, wir sazen uf ouch muotes rich, sich huob sa vil manic schoen puneiz. ieslich ritter sich da vleiz, wie er den andern da staeche nider, daz widerfuor ouch manigem sider. wol vierzic ringe oder me da wurden, dar uffe manigem we wart von ritterlicher tat, wan ritterschaft unmuoze hat. swel ritter ritterscheft wil pflegen, der muoz sich muoze gar bewegen; ritterschaft git werdecheit mit maniger grozen arbeit. diu ritterschaft wert al den tac, vil maniger da tyostirens pflac, der sin da vor e nie began; sich hetez ouch maniger abe getan, der ez da tet vil ritterlich. man sach da mangen muotes rich, durch diu reinen süezen wip da maniger zimiret sinen lip. da wart nach ritterlichen siten des tages manic bein enzwei geriten, vil maneger so des hurtes pflac, daz er selb ander da nider gelac uf der erden sinne los. vil maniger so daz orse verlos, daz man in da von verre stach - der leit von spotten ungemach. den tac diu ritterschaft so wert, daz ez der man vant swie er gert; die stachen hie durch hohen muot, die andern dort wan umb daz guot, da tyostirt manges ritters lip durch anders niht wan durch diu wip, so stachen die durch lernen da, jen durch pris dort anderswa. diu ritterschaft wert al den tag, vil drumzen uf der erde gelac, da waren ritter ouch gelegen, die nu gemaches muosten pflegen; da leid ouch maniger ungemach, der die naht niht gern sach. der tac was hin, diu naht was chomen vil manigem müeden da ze fromen. si zogten in die stat zehant, da guoten gemach islicher vant. do muosten rumen wir daz velt, wir fuoren sa in daz gezelt, da funde wir ouch guot gemach. von waren schulden man do sprach, daz ez des tages het guot getan vil manic minnengernder man. des tages ich mit miner hant für war wol drizic sper verswant vil ritterlichen und wol, min lip der was gedanke vol; ich gedahte, waz ich taete da, daz niemen hete e anderswa getan und daz waere ritterlich - da von was ich gedanche rich. ich gedaht: ich wil gar morgen fruo mit stechen griffen aber zuo und wil mich danne fürder steln und wil daz vor den liuten heln, verholn uf jenen perc dort chomen, daz mac an eren mir gefromen: gezimirt ritterlichen wol mit minem schilt daz wesen sol. ich sol gezimirt grüener sin, ich selbe zwelft der knehte min; der sol islicher füeren her in siner hant mit mir ein sper und daz daz grüener varbe si, ez sol ouch grüene sin da bi ir cleit und ouch der pferde dach. ich schuof, daz ez also geschach. des andern morgens fro und vruo die hochgemuoten zogten zuo; do was ouch ich vil fruo bereit von minem schilde in wappencleit. die waren gar nach meister siten von minem schilde wol gesniten, gezimirt was min helm wol, daz herze min was freuden vol. von souneke her kunrat von mir alrerst bestanden wart, dar nach her liutolt von petach mit mir vil ritterlichen stach, von küngesperc der biderb man mich rand ritterlichen an, dar nach von steunze her ulrich mit mir ouch stach vil ritterlich. uf disen vieren ich verstach driuzehen sper; do daz geschach, do sloz ich mich in min gezelt, verholn rumet ich daz velt, ich rant hin uf den berc zehant, da ich vil schon bereitet vant miniu grüeniu wappencleit, diu wurden schier an mich geleit. min wappenroc, min decke was von samit grüen als ein gras, min schilt, min helm was grüen gar und miniu zwelf sper grüen gevar, min knehte grüen, ir pferd alsam. ein grüenes sper ich selbe nam mit hohem muot in mine hant, ich reit da ich tyostiren vant. do ich den perc reit hin zetal, die groier riefen überal:< wa nu ein ritter, wa nu, wa?> des was unnot, wan ich vant da wol hundert ritter oder me die taten alle einander we mit ritterlicher arbeit. mit grozem schalle ich zuo in reit. daz niemen da erkande mich, des freut min tumbes herze sich. ez chom gegen mir der bruoder min, der sprach:< ich sol der erste sin, den ir bestat hie, ritter guot, ez ist min ger, daz ir daz tuot.> ich swaic und wande von in dan, da mich bestuont ein biderb man. der was von tufers huoc genant, er fuort ein sper in siner hant, er und daz sper was wunneclich gezimirt, er was muotes rich. diu tyost wart ritterlich geriten und vaeln bedenthalp vermiten, er traf mich an daz collir min und ich in an den helm sin. die sprizeln hart hohe flugen, die liute zuo durch schouwen zugen, er und ich wol zehen sper verstachen; indes chom dart her von kuenringe her hadmar, des zimir was von golde gar, er was ein edel ritter guot, ich kert gegen im durch hohen muot. do ich in sach so vaste chomen, min orse mit sparn wart genomen; mit willen wir zesamen triben, diu sper ouch da niht ganz beliben, ze stucken si vil cleine stuben, die schilde sich vil gar zecluben, von dem hurte daz ergie, an ander rurten sich diu knie. diu tyost ane schaden niht geschach, sin hant mich in den arm stach, ich wart von im ein lüzel wunt. daz wart im noch da niemen kunt, mich huop diu wunde vil unho, wir ruoften bedenhalp also:< spera, herre, spera, sper, diu sint enzwei, andriu her!> diu gab man uns vil palde dar, bi miner höfscheit, daz ist war, uns was zesamen beden ger. in kurzer zit wir siben sper zebrachen; der verstach er driu und ich mit miner hant vieriu, daz ich gevaelt nie tyost da. do band er ab den helm sa. do chom gegen mir ein degen her, von gors der süeze her wolfger, den man ofte vrowen dienen sach; uf dem ich zwei sper verstach und er uf mir zwei ritterlich, er was vil hoher tugende rich, im waren die besten alle holt. dar nach bestuont mich her liupolt, der was von lengenburc genant und bi der soune wol erkant, dem stach ich ab den helm sin. da paten sa die knappen min die ritter alle stille haben; man sach mich ab dem veld draben, daz volk do allez nach mir reit, daz was mir herzenlichen leit. do chom der margrave heinrich, der hochgelobt von ysterrich, er sprach:< lat disen ritter varn von iu, daz in got müeze bewarn, swa er so welle in daz lant, er wil uns wesen unbekant; sit ez des heldes wille si, so lat in nachritens fri.> do der fürste daz gesprach, ich rait hin, da mich niemen sach, min lip vil pald entwappent sich von grüenem wappen; dar nach ich gezimirt anders wider cham. den schilt min ich ze halse nam, gezimirt was min helm guot, als ich in fuort durch hohen muot. daz velt was allez ritter vol, ez tet da maniger also wol, daz ich ez harte gern sach: des abents ich sehs sper verstach, gezimirt nach dem schilde min. do endet sich des tages schin, daz ritterspil nam uns diu naht mit ir vil vinsterlicher maht. daz velt wart allez ritter bar; si zogten her, si zogten dar, da islicher vant gemach. vil manigem man do wol da sprach, der ez des tages het versolt, mit herter ritterschaft erholt; des ere wart von rehte breit, von schulden hoch sin werdicheit. ob ich si nante sunderlich, die ez da taten ritterlich, so wurd daz maere gar ze lanc. vil maniger da nach eren ranc also, daz er vil ir gewan. do was vil manic biderb man, durch zuht ich gib des schuldic mich, ez tet da maniger baz denn ich. iedoch do ez vol umbe gie, ez fragten jene, dise und die:< waiz iemen, wer der ritter was, der hiute grüen alsam ein gras zuo uns her ab dem perg reit? sin maienvarbiu wappencleit diu waren deswar wunneclich, er mac wol sin des muotes rich.> des fragens wart zware vil, da von ich nimer sprechen wil. sa an dem dritten morgen fruo die biderben griffen aber zuo mit ritterlicher arbeit: si wurben umbe werdicheit als noch der ere gernde tuot, da was vil manic ritter guot. bi miner warheit ich iu sage: diu ritterschaft wert zehen tage, daz niemen anders niht da pflac. vil maniger da nider gelac, mit orse mit alle daz geschach; den andern dort man nider stach von dem orse verre hin, man vant da flust und ouch gewin. der fürst liupolt uz oesterrich der sprach:< mich müet daz endeclich, sul wir niht anders schaffen hie wan stechen; ich chom drumb her nie, einen tac ich her gemachet han und wolt den haz gern understan, den der von kaernden staeteclich hat wider margrave heinrich.> von agley der patriarch sprach:< diu chost ist hie ze starch.> von babenperc der bischof sprach:< deswar ez ist mir ungemach, sül wir also umb sus hie sin; mich bat her chomen der bruoder min, ich meine den margraven wert von ysterrich, der min her gert.> von salzpurc der guotes rich, von brihsen der bischof heinrich, von pazzawe bischof rüdeger, von frisinge ein fürste her, die viere waren ungemuot da von, daz si da muosten guot zern umb unser üppicheit, daz was in wol von schulden leit. swaz bischöf was da in der stat, der islicher vil tiure pat den fürsten da von oesterrich, daz er ez schüeffe endelich, darumbe er waere chomen dar. si jahen:< ez ist ein tumpheit gar, daz wir umb sus nu ligen hie, sin mac verdriezen dise unde die.> do sprach der fürst uz oesterrich:< ir sült mir raten endelich und sprechet, wie ich darumb tuo; ich kan si pringen niht dar zuo, die ich da bi doch haben sol, in tuot diu ritterschaft so wol, daz ich si ab dem velde her niht bringen chan swie ich sin ger.> do sprach der fürste sa zehant( ich meine den von kaerndenlant):< ich wil hie raten einen rat, ich weiz wol, da mit ez ein ende hat, wir süln turniren hie. min lip in zehen jaren nie durch schimpf chom in dehein wapencleit, daz wirt hie an von mir geleit.> dem fürsten wart gevolget do, des rates wart vil maniger fro; daz tyostiren man do lazen bat, do hiez man künden in der stat...... ez was der grogiraere sage, der turney würd an dem mantage. do nam ich abe hütte und gezelt, mit freuden ruomte wir daz velt, mit hohem muot wir zogten do hin in die stat und waren fro, daz der turnay solde sin; sa mit pfelle paldechin, zobel, haermin, zendal des sneit man da vil ane zal. silber, golt vil wol geleit uf zendal da manger sneit; swer des allez niht mohte han, den sach man sniden pukeran, sich zimirt diser, jener so. den turnay hiez man teilen do; da wurden ritter zuo gewegen, die guoter witze muosten pflegen. der turnay wart vil lobelich getailet: der von oesterrich het da zwir fünfzic ritter guot, die waren ritterlich gemuot; zuo dem geviel der ere holt, daz was der margrave diepolt, der het dar wan zwelf ritter braht, die heten uf gewin gedaht. in dem tail was grave albreht von tyrol, des lop ie was sleht; ez het der edel grave her da vierzic ritter und niht mer. von tufers huc der schanden fri het zweinzic ritter und dri, die wol nach eren wurben da, daz taten si ofte ouch anderswa. ich sag iu reht als ich ez sach: ez het der vogt von lengenbach da zwen und zwenzic ritter guot, die waren ritterlich gemuot, der tumvogt was guotes rich, des zimirt er vil chöstelich sich und sin gesellen gar, die waren alle lieht gevar. von mureck den richen man sach man da vierzic ritter han, von kuenringe her hadmar het einen und drizic an der schar, von cranchsperc den herren herman sach man da zweinzic ritter han; von gorse der milte wolfger het da zwelf ritter und niht mer. die ritter han ich ze einer sit gar genant; als höfsch ir sit, durch iwer zuht so hoeret mich die andern nennen, daz tuon ich: daz eine was von ysterrich der wolbekant marcrave heinrich( der het von schanden sich behuot) het da gar sehzic ritter guot. da het der fürst uz kaerndenlant reht fünfzic ritter wol bekant, dar nach so höret, wie da si von gorze der gar schanden fri, der im untugent nie gedaht, der het dar fünf und fünfzic praht; von hiunenburc den milten man sach man da zwen und drizic han. von liubenouwe der wolgemuot het fünf und zweinzic ritter guot von bairen und von franken braht, dem biderben dem was des gedaht, daz imz des tages tet niemen vor, sin lop was in der eren tor von sinen hohen tugenden komen, man liez in da mit den vromen. von ortenburc grave herman der wolt ir da niht mere han wan zwir vier ritter lobelich; von orte der vil tugentrich der het sehs und drizic da, er het ir oft mer anderswa; von stubenberc der werd wolfinc braht vier und drizic an den rinc. nu han ich iu den turnay mit roten rehte gar enzwei geteilet als ez doch ergie. nu sult ir gern horen wie die biderben zogten uf daz velt; da vant vil manger ritters gelt, da vant ouch manger ritters schaden, der beider wurden si geladen. des mantages do der tac uf gie man diente got dort und hie; do man die messe gar gesanc, von knehten huob sich groz gedranc in den gazen über al. von pusounen wart michel schal, holer floiten hornsdoz, sumerslahen was da groz. die grogiraere waren fro, si riefen dort und hie also:< nu zogt uz, ritter edel guot, nu zogt uz und sit hochgemuot, nu zogt in hohem muote dar, des nement der vrowen boten war, nu zogt mit freuden uf daz velt, da lit der minnengernden gelt!> mit schalle wir zogten uz der stat, islich rotmaister tiwer bat die sinen vil vaste uf sich sehen. er sprach:< uns mac wol pris geschehen, welle wir hiut bi einander sin, daz habt ir uf die triwe min. lat ir iuch under dringen niht, da von iu benamen wol geschiht. nu waren uf daz velt bechomen in hohem muote gar die fromen; des was daz velt vil wunneclich von maniger liehten panir rich. man sach ouch da manic liehtes sper, gevärbet nach der ritter ger, gezimirt da manic helm guot vil schone was durch hohen muot. der helm blic, der schilde schin da manigem in diu ougen sin so luhte, daz er chum gesach, von liehter varbe daz geschach; ir zimir und ir wapencleit mit liehte da mit der sunne streit, daz velt was liehter varbe rich und ir zimirde wunneclich. diu malie vaste gie entwer sus und so, hin und her, die biderben liten ungemach; dort über velt man stapfen sach den von stubenberc dort her, die sine fuorten alle sper, swaz ir was an einer schar; gegen den so kert her hadamar von kuenringe der hochgemuot, der was ein edel ritter guot. hurta, wie ers des tages ruort, do er sach, daz man gegen im fuort durch tyostiren so manic sper! daz was vil gar sins herzen ger; er sprach zuo den sinen alzehant: nempt alle sper ouch in die hant, wir suln den turnei mit den spern hie heben schon, sit si sin gern, habt iuch zesamen, daz ist nu guot! si sint vil ritterlich gemuot, die uns da wellent hie bestan, ir sult für war daz uf mir han, von rehter warheit ich ez weiz: hie wirt ein ritterlich puneiz. nu drucket iuch zesamen gar! seht ir, wie ritterlich diu schar gegen uns dort stapfet mit den spern? si wellent uns tyostirens wern, des hab ir manlich herze danc. nu machet den puneiz niht lanc und seht, daz wir si vast an komen, daz mag in geschaden und uns gefromen!> die sine mant ouch her wulfinc, er sprach:< hie wirt ein hertes dinc, uns wil mit spern her hadmar bestan - nu stapfet gegen im dar! daz ich da wil, daz wil ouch er, wir füeren bedenthalben sper, ez mag ein puneiz hie geschehen, daz in got selbe mohte sehen.> sie stapften zuo einander sa. do si zesamen chomen na vil kume rosseloufes wit, do was ouch wol punirens zit. manic ors wart mit sparn genomen, man sach si uf einander chomen, vil hurticliche daz geschach, man und orsse man vallen sach. der spere chrach was da groz, mit schilden manic grozer stoz wart gestozen dort und hie, da von geswellen muosten knie, piule, wunden da gewan von spern vil manic biderb man, mit ringen tatens we ir liden, der wart vil manigez da verriden. si drungen her, si drungen hin, uf umbekeren stuont ir sin, da manger helm vil ab brach; den andern dort man zoumen sach, umb den von rittern was gedranc. manic swert uf helm erclanc, vil schilde man da bresten sach, von grozen stoezen das geschach. durch not so weich mit siner schar von kuenringe her hadmar; dem chom ze helf vil ritterlich von muoreke der guotes rich, der chom ze driviers in geriten mit kunst nach ritterlichen siten, den von stubenberc er rait umb ein teil - daz was dem lait. do daz geschach, der biderb man von orte het ez ungern lan, ez waer ze helfe im da chomen, sin orsse mit sparn wart genomen; so hurticliche chom er dar, daz er durchrait die dri schar, sin hurt so ritterlich geschach, daz man da ritter vallen sach. her huc von tufers do began sprengen und her herman von kranperc ritterliche dar, die heten bede wan ein schar; ir puneiz also schoen ergie, daz beide dise und die wichen an der selben zit vil nach acker breites wit. von liubenouwe der grave sa an rande ritterliche da vil vaste den von lengenbach, mit hurte er im die schar durchbrach; von siner hurteclichen vart sin orsse alda verbüeget wart, des chom der werde grave nider, do er brach durch die schar her wider. von tozenpach min her sifrit und ouch sin veter her gotfrit des graven ros si drahten dan; si waren zwen so piderbe man, daz si vil palde chomen wider hin, da der grave was chomen nider mit vallen uf den grüenen cle, dem biderben was von tretten we. des graven ritterschaft zehant mit hurte chomen in gerant, den reit mit chünst vor ritterlich des tages von vigan her heinrich; den tuomvoget mit siner schar riten si ab ir herren gar, si hulfen uf dem biderben man, ez wart ob im vil guot getan. von hiunenburc der grave wert, des herze ie hohes lobes gert, und ouch der grave herman die veinde chomen alsus an, daz al daz veld da von erdoz; so hurticlich was ir stoz, daz man da horte chracha chrach, do ir schar in den huffen brach. der grave von tyrol alzehant an rande den von kaerndenlant, in was zesamen beden gach, ietweder des andern schar durchbrach mit hurte harte ritterlich, si waren beide muotes rich und manliches herzen hoch gemuot, des wart ir beider puneiz guot. nach in beiden chom ir schar so hurticlich gehurtet dar, daz al daz velt da von erclanc, manic biderber da nach eren ranc; da wart gerungen und geslagen, slac mit slage niht vertragen, von hurten uf die hehsen saz vil manic orsse, geloubet daz. der turney was zeware guot, manic ritter drinne hoch gemuot mit hurte durch den huffen brach, vil grozer sper man da verstach, da von die ritter muosten ligen, die sich gemaches da verzigen, swelhen ritter man da vallen sach, der leit von tretten ungemach. noch hielt der riche fürst liupolt, bi im der margrave diepolt; gegen dem so hielt von ysterrich der hoch gelobt marcrave heinrich bi dem von gorze schanden bar; si kerten bede mit ir schar gegen dem von oesterrich in hohem muote ritterlich. der turney waich do vil waerlich vil nach uf den von oesterrich; daz was dem richen fürsten zorn, er nam daz orsse sa mit den sporn, er und die sinen den turney mit hurte riten gar enzwei, die viende hin, die friunde her, man hort da krachen vil manic sper. hurta, hurta, wie ritterlich do punirte der von ysterrich und ouch von gorze grave meinhart! ir beder hurticlich in vart; so hurticliche wart getriben, daz da wenic schilde ganz beliben, manic orsse ouch da verpüeget wart und isenhosen vil gezart. nu sint die herren mit ir schar schon in den turnei chomen gar beidenthalbe dort und hie, hurta, hurta, wie ez do gie! der turnei faste stuont enstet, manic ritter ez da wol tet durch diu reinen, süezen wip, da manger urbart wol den lip. da wart gestozen vil manic stoz, der tampf was von den orssen groz und wart des ie mer und me; mit ringen si in taten we, ir ringen daz was hurteclich; da was vil maniger muotes rich, die sach man brechen durch die schar mit grozen hurten her und dar. der grave von gorze ritterlich chom vaste an den von osterrich, er nam den fürsten in den zoum, daz orsse truoc einen richen soum, da der vil riche fürst uffe saz, der ouch sin selbes niht vergaz; im den helm er sa da nam dem graven, daz im wol gezam. des fürsten liupoldes ritterschaft im chom ze helfe mit grozer craft, der pflac der margrave diepold, der was dem richen fürsten holt; der grave von gorz wart genomen daz er niht trute dannen chomen, doch werte sich der hoch gemuot alsam ein edel ritter guot. do also sere bekumbert wart von gorze der werde grave meinhart, daz er niht trute chomen dan; do daz ersach der biderbe man, der hochgemuot rudolf von ras, der bi dem werden graven was da und ofte ouch anderswa, den biderben sach man sprengen sa mit fünfzic ritern lobelich. der einer hiez von lüenze heinrich, der was für war ein biderbe man; ir herren hulfen si von dan, mit hurt sin ritten uz der hant dem richen fürsten alzehant; da wart von swerten michel clanc und ouch von hurten groz gedranc. do der von rase so ritterlich da machte ledic den graven rich, do wolt der hoch gelobte man gar ane gewin niht scheiden dan, mit hurte reit er her und dar; uz des richen fürsten schar vienc er harte ritterlich von triwanswinkel den hern heinrich. der biderbe margrave diepolt des tages mit arbeit ere holt, er reit vor dem von oesterrich des tages deswar wol ritterlich vaste zuo den vinden schone dan, als der sin ritterschaft wol kan; er worht des tages wol ritters werc, also tet ouch der von sluzelperc. von liehtenstein her dietmar mit hurte brach vaste durch di schar, er was gezimirt wunneclich, der hoch gelobt was muotes rich. des tages er mit siner hant wol fünf und zweincich sper verswant in dem turneie hie und dort, da mit so dient er lobendiu wort. der biderbe helm vil abe brach; hurta, wie man in riten sach sus und so, hin und her, nach prise stuont gar al sin ger. ir sült für war gelouben daz, ez tet des tages niemen baz mit ritterlicher arbeit, den turnei er ofte gar durchreit. von küngesperc der biderbe man vil ritterliche her und dan mit swerte houwent reit; er het von rehte werdecheit, wan man in drumbe werben sach, des tages er vil sper verstach, mit siner ellenthaften hant vienc er fünf ritter wol bekant. von gorse der hochgemuote wolfger des tages vestach wol zweinzic sper, er was in zuhten hochgemuot; des tages er niht umbe guot warp, er warp umbe werdecheit mit ritterlicher arbeit, sin herze daz was tugende vol, er tet ez da und ofte wol. von graetz her ortolf warp also des tages, daz sin ere ho steic: er was ein ritter guot, in ritters zuhten hochgemuot, im tet des tages niemen vor, sin ere stuont von rehte enpor, sin lip warp ie umb hohen pris, er was getriu, küen und wis. von murberc der vil werde ulrich des tages da warp wol ritterlich, daz het er ofte ouch e getan, er was für war ein biderbe man, sin ritterschaft was wol bekant, ez was der besten von stirelant immer einer, daz ist also, des stuont sin lop von schulden ho. her otacker von wolkenstein gezimirt als ein engel schein, daz was des biderben mannes site, da liebt er sich vrowen mite; sin ritterschaft was ritterlich, der hoch gelobt was muotes rich, sin lip warp ie umb werdecheit mit ritterlicher arbeit. der hochgelobte biderbe man mit hurte die viende sus chom an, reht als der smirel tuot den starn sach man in durch den huffen varn mit hurt reht als ein windsprut, er was von reht der vrowen trut, vil tiure manz in dienen sach, sin munt ie wol von vrowen sprach. der werde otte von dem wasen was vri vor aller schanden masen, er was guot ritter mit dem sper, nach hohem prise stuont sin ger; swa mit ein ritter werdecheit erwirbet, des was er bereit, er tet ez des tages also wol, daz manz von reht im danchen sol. von kiowe der starcke heinrich brach durch den huffen ritterlich, mit hurte er an den graven quam von tyrol, den er vaste nam in den zoum mit grozer chraft; von aller siner ritterschaft wolt er an gevangen füeren dan, des werte sich der biderbe man. her otte von meizen an der stat mit grozen bürgen des erbat den herren heinrich von kiowe sa, daz er den graven liez alda, den helm sin er im abe prach; do im daz houbet ane dach wart, do muost der starke man durch not den graven da verlan. von osterwitz der schencke herman mit hurte reit her und dan, die helme von im nider riren reht als gar teige pirem; sin swert uffe helme ofte erclanc, mangen ritterlichen swanc swanc sin ellenthaftiu hant, der biderbe sper da vil verswant. von eichelberc min her reinher vast gegen den vienden hielt ze wer, sin ritterschaft was manlich gar; reht als ein valche durch die schar prach er mit hurte gar al den tac, von sinen stoezen nider lac für war da manic ritter guot - sus warp umb ere der hochgemuot. her kuon von fridberc da gewan vier orsse reht als ein biderb man, dem helde was nach guote we, da von gewan er sin ouch me denne einer, der dar nach niht ranc; nach guote stuont ie sin gedanc, swa erz mit eren mohte han, da sach man inz ungern lan. von buches her otte und her dietrich die beide taten dem gelich, daz si niht prises heten muot, man sach si werben da umb guot; si enruochten wer vil sper verstach, umb guot man si da werben sach noch mer danne umb diu werden wip - sus was gemuot ir beiden lip. und nant ich iu die ritter gar besunder in ieslicher schar, die ez des tages taten so, da von ir lop muost stigen ho, so würde daz mere gar ze lanc. vil maniger so nach eren ranc, daz er durch sinen hohen muot des tages da wagt lip und guot. ir sült für war gelouben daz: ir waren hundert und baz, die ez des tages da sunderlich taten und doch niht gelich. der tet ez wol, so tet ez der noch verre baz; sus gienc entwer der turnei her und vaste wider, da lac vil manic ritter nider. da was von dringen ungemach, wol tusent sper man da verstach, da wart gevangen vil manic man; als ich si in der ahte han, wol anderhalp hundert ritter guot ir orsse da vlurn durch hohen muot, man vant da flust und ouch gewin - sus gie der tac mit arbeit hin. manic müeder helm abe bant, turnirende man den andern vant noch reht als do erz erste began; ouch duhte da mangen biderben man der tac ze kurz und der turnei, sus stuont ir wille reht entzwei: die wolden turniren me, so was den hie vor müede we. waz ich des tages tet selbe da und e und ofte sit anderswa, des wil ich vil durch zuht verdagen, wan einez daz wil ich iu sagen, min munt von warheit iu des giht: ich was da der beste niht, ich was ouch niht der boeste gar, diu beidiu diu sint von mir war. der turnei wert gar al den tac, daz niemen anders niht da pflac swie mans began doch harte fruo; do seige ouch nu der abent zuo, die helme man do gar ab bant, wir zogten alle sa zehant, der sus, der so hin in die stat, da was bereit manic schoenez pat. die ritter padeten bi der naht, vor müede manger het unmaht, man pant den dort, man salbet den hie, dem dort die arme, dem hie diu knie; vor slaffe was da maniger tot, der ander von gedanken not leit, er gedaht:< so wie han ich hiut hie gevarn, des wundert mich.> die naht da manger sanfte lac, mit freuden chom der ander tac; do muosten da hin zuo den juden varn si alle, die da gevangen warn, man sach si setzen alzehant vil maniger hande chostlichez pfant; die da gewunnen heten guot, die waren vro und hoch gemuot. der fürst liupolt uz oesterrich sant sa nach dem von ysterrich und ouch nach dem von kerndenlant: er suont si beide al da zehant, die fürsten er ze süenen pflac mit sprache unz an den dritten tac. do riten danne die fürsten rich mit in von dan gar männiclich. ich schiet ouch hohes muotes dan, reht als ein minnegernder man reit ich sa zuo der niftel min, diu hiez mich willechomen sin. ich sprach:< nu muoz dir lonen got, vil süeziu niftel, lieber bot! du bist gar miner saelden rat, an diner helfe min vreude stat.> neve, swaz ich dir gedienen kan, daz wirt vil willeclich getan, ich wil aver durch den willen din diner vrowen den boten min senden und enbieten daz, daz ez ze frisach niemen baz hat getan danne du, daz ist war, daz weiz ich endeliche gar.< niftel, so tuost du mir wol, ich danke dirs immer als ich sol, so send ouch disiu liet da hin, vil gar ane angest ich des bin, si dunchen die vil guoten guot. si ist so reiniclich gemuot, daz si ir lobes ist immer fro; diu liet sprechent von ir so:> None diu liet ze frisach sint für chomen, si hat manic ritter da vernomen, der in des jach si waern guot:< diu wise ist niuwe und hochgemuot, diu wort sint süeze und dar zuo war.>< neve, gip her, ich sende si dar mit guotem willen endelich der vrowen din, diu ist tugende rich.>< niftel, durch die güete din, swaz dir enbiutet diu vrowe min, daz tuo mir kurzlichen kunt!> sus schiet ich von ir an der stunt und fuor mit freuden sa zehant allenthalben in diu lant turniren aber nach ritters site, des dient ich miner vrowen mite. do ich von miner niftel quam, liet und brief diu guote nam und sande si palde an der stat hin miner vrowen als ich pat. do si den boten erste sach, diu hochgelobte reine sprach:< du solt mir willechomen sin! sage, wie lebt diu vrowe din?> der bot sprach:< si gehabt sich wol, si enbiutet iu, vrowe, als si sol, ir dienst her in ditz lant und hat iu disen brief gesant. den lest und lat mich wider varn schir, daz iuch got müeze bewarn, mich bat min vrowe ir schire chomen.> der brief von ir da wart genomen. den brief nam ir wiziu hant und gie von danne sa zehant in ir heinlich, da si las, swaz an dem brief geschriben was. swaz ir des brieves schrift da saget, daz wart von ir vil wol verdaget, si las in gar, do daz geschach, nu müget ir hoeren wie er sprach: None do si den brief gelas alda, diu guote schreip hin wider sa einen brief. do daz geschach, diu reine wider den boten sprach:< sage diner vrowen den dienest min und füer ir hin daz brievelin und sage ir von mir offenbar, si habe enboten mir niht war.> do der brief miner niftel guot chom, diu reine wolgemuot sande in mir alzehant. ir bot mich da ze leibenz vant, datz einem turney der wart guot: driu hundert ritter hochgemuot die waren dar durch ere chumen, man nam da schaden und frumen. den boten ich vil wol enpfie, mit im ich in ein heinlich gie, da gab er mir daz brievelin. des dancht ich sa der niftel min, ich wande, da stuond an etswaz, da von mir seneden würde baz; do stuont dar an daz mir freude brach, nu sult ir hoeren, wie daz sprach: None do mir der brief do wart gelesen, mir konde nimmer leider wesen; ich schamt mich der botschaft, ich gedaht: ich muoz mit ritterschaft gegen ir ze hohem lobe chomen oder mir wirt kürzlich benomen lip, guot, sinne und daz leben und swaz mir got ie hat gegeben. do fuor ich witen in diu lant; swa iemen ritterschaft do vant, ez waere ze schimpf oder ernstlich, da sach man mich ouch endelich, ich zert den lip und ouch daz guot vil willeclich, sus stuont min muot: durch die vil lieben vrowen min muost ich gezimirt ofte sin. sus fuor ich al den sumer gar in den landen her und dar vil ritterlichen und wol, also von reht ein ritter sol, der hoher minne ze lone gert, der sol sich gern machen wert: wil er nach hoher minne streben, so sol er werdeclichen leben. nu was ouch komen der winder chalt, verdorben was der grüene walt, geswigen waren vogelin. do reit ich zuo der niftel min und cleit in mine seneden leit, si sprach:< dir si von mir geseit: du bist verirret des boten min mer vil gar zuo der frowen din. si hat verboten mir für war, daz ich in nimere sende dar, si fürhtet des, man merc ez ir, da von hat siz verboten mir. ouch waer der tumpheit mir ze vil, sit daz siz von mir niht enwil, ob ich in dar sante ane ir danc - so waern alle min sinne chranc.> ich sprach:< vil liebiu niftel min, so muoz ouch ich verdorben sin und immer mer an vreuden tot, owe der clagelichen not! wie ist min bote mir benomen? ist ez von minen schulden komen? ob ichz mit bosheit han versolt, ich würde mir selben nimmer holt.>< neve, du solt gelouben daz, dir ist din vrowe niht gehaz, si hatz umb anders niht getan, wan daz sichz iemen müg verstan. si hüetet din und ouch ir, daz soltu wol gelouben mir; min bot reit al ze ofte dar, si het des angest, man naemez war. ouch ist si mir ze verre gar; min bote, unsanfte dan und dar nu ritet, man hat sin niht für guot, si ist so sere alzan behuot, daz man si niemen sehen lat. neve, da von so ist daz min rat: chiuse einen andern boten dir gein ir, des soltu volgen mir!>< niftel, sit din bot niht mac wol dar chomen swie ez geschiht, ich muoz ein andern boten han, daz kan niemen understan; ez chom ze schaden, ez chom ze frumen, min dienst ist ir unbenomen, des hat daz herze min gedaht, daz wirt in zwivel nimmer braht. niftel, swaz du guotes mir hast getan, des danc ich dir mit triwen immer sunder wanc, daz ist für war min gedanc.> sus nam ich urloup und reit dan. zehant ich tichten do began als mir min senedes herze riet von miner vrowen niuwe liet: None den winder reit ich alzehant vrowen sehen in daz lant, da diu vil reine, süeze was; noch steter denne ein adamas was daz herze min gegen ir, ich gedacht vil innecliche mir, wa ich neme einen boten dar, der ir saget minen willen gar. des kunde ot leider niht geschehen: ich mohte den boten nie erspehen, ervinden nie über al daz lant, den ich zuo ir möht han gesant, des muost daz senede herze min durch not von schulden truric sin, ich was vil nach an vreuden tot von der vil senelicher not. min freude was gelegen nider. nu chom der sumer aber wider mit siner schoene als er ie pflac, er braht vil manigen schoenen tac. ich gedaht: ich wil der vrowen min ot aber hiure diende sin; ich diene ir vil lihte etswaz, da von ich ir gevalle baz. ich wart vil kurzlich wol bereit mit orssen und mit wappencleit und fuor mit freuden alzehant gegen kernden und gen kreinlant und danne gegen ysterrich, do het von gorz der erenrich in triest ein ritterschaft geleit durch sin vil hohe werdecheit. diu ritterschaft wart ritterlich, da wart manic ritter eren rich, der da mit arbeit daz versolt, daz im die vrowen wurden holt. der grave meinhart ez da wol tet und e und sit an maniger stet, ez wurden wol fünf hundert sper alda verstochen oder mer. do fünfzehen sper ich da verstach vil ritterlich; do daz geschach, do tet man mir sa an der stunt ze brihsen einen turnei kunt, da fuor ich ritterlichen hin. ze dienst stuont gar al min sin der herzenlieben vrowen min, der wold ich da ze dienste sin. None do ich ze prihsen kom geriten, die ritter mich nach ritters siten enpfiengen ritterlichen wol, also man geste enpfangen sol; an ir gruoze mir niht gebrast, ich was in ein vil lieber gast, si buten mirs wol sust und so, des danchte ich in und was sin vro. der turnei wart geteilet zuo, wir zogten uz des morgens fruo, ein velt diu merre ist genant, da zogt wir uf gar sazehant; der turnei huop sich und wart guot, wol hundert ritter wol gemuot mit manger hande arbeit des tages erwurben da werdicheit. do sich der turnei gar zerlie, nu hoeret, wie ez do ergie: von potzen her ulschalc mich bat durch mine vrowen an der stat mit im verstechen da ein sper, daz was gar mines herzen ger. den helm min ich sa uf bant, als tet ouch er sa zehant, mit zwein starchen spern sa wir uf einander ranten da, ein schoen tyost al da geschach. der hochgelobt ulschalc mir stach einen vinger uz der hant; do ich der wunden da enpfant, do bant ich abe den helm min, ich muost daz stechen lazen sin. dar nach, so merket, waz ich sage: die ritter waren da in clage alle gar umb den schaden min. ich sprach:< daz sult ir lazen sin, ez hebt mich selben vil unho, ich sagiu, wa von ichs bin fro: ez ist mir durch ein wip geschehen, diu muoz sin mir für dienest jehen.> do zogt wir wider in die stat, einen meister ich mir gewinnen bat, der chom vil kurzlichen dar. do er gesach die wunden gar beidiu dort und hie,( der vinger an einer ader hie) er sprach:< er wirt iu rehte wol, ob man iu tuot reht als man sol.> des trostes wart min herze vro und sprach wider den meister so:< trieget ir mich niht und sit getriu, so gib ich willeclichen iu also krefteclichez guot, des ir sit immer wol gemuot; machet ir den vinger mir gesunt, ich gibiu, welt ir, tusent pfunt.> er underwant sich min zehant, den vinger er zehant mir bant, in den banden ich do lac reht unz an den sehsten tac. do er die wunden wolde sehen und ir varwe begunde spehen, do was si swarz und ungevar, des erschrac ich und der meister gar. do sprach ich:< wie, meister min? ich mac vil wol versuomet sin mit iwer meisterschefte gar, diu wunde ist also missevar.> er sweic, daz er nie wort gesprach, wan daz er jemerliche sach, bi mir er vast in sorgen saz. ich sprach:< nu vart den gotes haz alsam ein boeswiht von mir hin! ir sit ein man gar ane sin, daz ir deheinen biderben man iuch geturret genemen an mit erzenie und kunnet des niht. min munt von warheit iu des giht, liez ichz durch got niht, daz ist war, so hiez ich iuch besniden gar.> min herze daz was ungemuot; ich horte sagen, ein meister guot waer ze potzen - dar reit ich, man trost des endelichen mich, und choem ich kurzelichen dar, er machte mir den vinger gar mit siner meisterschaft gesunt; ich reit zu im sa an der stunt. do ich dar uf dem wege reit, von gedanchen mir min leit swant ein teil; ich gedacht also: ich mac wol immer wesen vro, daz ich der werden dienen sol, daz tuot mir innecliche wol. min herze singen mir do riet von miner vrowen disiu liet: None nu was ouch ich ze botzen chomen. do daz der meister het vernomen, er chom zu mir sa an der stat nach minem willen, als ich bat. er schoute mir die wunden min, er sprach:< ir sült ane angest sin, ich mach iuch in vil kurzer stunt an iwerm vinger wol gesunt.> er underwant sich min zehant: die wunden min er schone bant vil meisterlichen und wol als von reht ein meister sol. do ich gelac da siben tage,( nu merket reht, waz ich iu sage) ein vrowe sande ir boten mir, des muoz ich immer danken ir. si hiez ir boten mir da sagen, si wolde von herzen immer clagen miniu sendelichiu leit; ir waere daz von mir geseit, ich waere der vrowen dienestman, mit triuwen dienstes undertan; da von solt islich werdes wip mit triwen clagen minen lip. der bote sprach:< herre, diu vrowe min hat iu gesant vier büechlin, daz ir die wile da kurzet mite; si giht, ez si guot ritters site, die gern hoeren bi ir tagen singen, lesen und sagen, waz hie vor die biderben man durch werde vrowen habent getan.> ich sprach:< ich nige ir uf den fuoz; von reht ichz immer dienen muoz, daz si ir zuht hat gegen mir also getan; des danke ich ir und wilz ouch immer diende sin. daz sag von mir der vrowen din, ich dien ez unz an minen tot, daz si mir ie so wol enbot.> sus reit er hin und ich lac hie. nu hoeret, wie ez do ergie: des andern tages chom er wider, do het ich mich gelegt nider, durch ruowe ich an dem bette lac. daz was reht umb mitten tac, do der bote zuo mir gie, den ich mit worten wol enpfie. er sprach:< des müeze iu lonen got, ich bin ot aber zuo iu bot, iu hat min vrowe her gesant bi mir ein wise, diu unbekant ist in tiutschen landen gar, daz sült gelouben ir für war; daz sult ir tiutsch singen in, des bitet si, der bot ich bin.> die wise ich lernte an der stat und sanc drin reht als si mich bat mit triuwen vrowen werdecheit, den ich ze dienst ie was bereit und ouch mit triuwen dienen wil vil gern unz an min endes zil. ir lob mich ofte machet vor, nu horet, diu liet sprechent so: None der bot niht langer da beleip, zehant do man diu liet geschreip, do beleip er niht langer da, er fuort si siner vrowen sa. do sis gelas diu wol gemuot, si sprach also:< diu liet sint guot; nu füer im hin ditz hundelin, daz sol sin miet von mir sin.> daz hundelin gap mir der bot. ich sag für war iu daz bi got und gihe niht wan als ich do jach, daz ich nie schoener hunt gesach. des hundes von mir wart genigen und grozez danchen niht verswigen, die gabe ich willeclich enpfie. nu horet, wie ez dar nach ergie. ein bot mir chom von heime dar, der saget mir endelich für war, bi sinen triuwen er mir jach, ein turney wurde ze vrisach von dem tage an dem zwelften tage. des chom min herze in groze clage, daz ich da bi niht solde sin. do sprach zehant der meister min:< herre, ir sült mir des verjehen, ir wolt den turnei gern sehen.>< ja zwar, meister min, ich sehe in gern, möht ez sin.>< so vart dar, sit irz gern tuot.>< nu waz, ob ez mir niht ist guot?>< nein, ich trowe iuch wol bewarn, wan ich wil selbe mit iu varn.> der rede wart min herze fro; an der stat bereit ich do mich und reit von danne zehant ze vrisach in daz kaernden lant. do ich dar chom, die friunde min mich hiezen willechomen sin; iu si von warheit daz geseit: min vinger wart da vil gecleit. wol drithalp hundert ritter guot dar waren chomen durch hohen muot. e ich dar choeme, der turney was geteilet gar enzwei; mir was vil herzenlichen leit, daz ich niht mohte wapenchleit gefüeren durch die vrowen min, da von sach man mich truric sin. ich gedaht: sit daz ich ritter hie niht mac gesin, ja herre, wie möht ich den turnei understan? hie ist so manic biderbe man, daz vil guot tat hie geschiht; sol ich der einer wesen niht, der ez wol uf dem veld hie tuot, so bin ich immer ungemuot. ich nam daz schoene hundelin, gürtel, vingerl, heftelin, daz wol gegen drizic marchen wac. nu hoeret, wes ich da mit pflac: ich bat die ritter alle chomen zesamen; von mir da wart vernomen: ich swuor in tiure da bi got, ich waere dar einer vrowen bot. ich sprach:< ir sült des danken ir, si hat gesant iu her bi mir ditz cleinot als ich sage. swelch ritter hie den bris bejage, dem sol ich von der werden geben; er mac wol hohes muotes leben, dem solher pris hie widervert, daz im daz cleinot ist beschert.> die ritter waren alle vro, vil manger im gedaht also: mir muoz daz cleinot sin beschert, daz mir daz niemen hie erwert, ich wil den lip und ouch daz guot darumbe wagen, daz ist min muot, ja muoz ich tot alhie geligen oder an dem prise hie gesigen. umb ere wart da grozer nit: si trahten alle wider strit umbe pris da harte ritterlich, der sus, der so, doch ungelich; der nam sich mer gesellen an, so wolde der mere orsse han, chipper mer, geselle min, sus ungelich stuont ir sin. die piderben trahten da den pris ze werben harte mangen wis, da von der turnei gar zergie, si chunden in gesamenen nie als er da vor geteilet wart; der teil sich bedenthalben zart, zefüeret waren al die schar, da von zergie der turnei gar. den turnei wand ich da durch nit und schiet von danne sa an der zit hin heim, von danne sa zehant in daz vil reine, süeze lant, dar inne was diu vrowe min. ich wolde da aber werbent sin umb einen boten, den ich ir send ot aber, daz was min gir. ich traht umb einen boten vil, für war ich iu daz sagen wil: ich moht sin leider niht gehaben, des was diu vreude min begraben; ich moht ir nie gemachen chunt, daz ich durch si was warden wunt. sit ich die warheit sprechen sol, daz tet mir we und niender wol. mir muost we von gedanken sin, ouch tet mir we der vinger min, den man mir zwir des tages bant also daz plüeten muost min hant. die not ich zwir leit in dem tage, doch tet mir wirs diu senede chlage, daz ich niht boten mohte han; des was min freude gar zergan. ich het mich boten gar bewegen, des was mir hoher muot gelegen, ich leit von sorgen ungemach. nu hoeret, waz mir do geschach: in dem lande was ein kneht, des zuht was groz, sin triwe sleht, er was min vriunt, zuo mir er reit, den vinger min er sere cleit. er sprach also:< got weiz ez wol, sit ich die warheit sprechen sol, mir ist umb iwern smerzen leit, des si pfant al min saelicheit; sold ez an minem willen sin, ich het ez an dem libe min für iuch: daz sult gelouben ir bi minen rehten triwen mir.> ich sprach:< friunt, ich getrouwe dir wol, deswar als ich von rehte sol, du bist mir ie gewesen holt; min herze mangen jamer dolt von gedanchen um ein wip, der ie gedienet hat min lip, der chan ich niht gemachen kunt, daz ich durch si bin warden wunt.>< herre friunt, ich wil iu sagen: ich han in disen zehen tagen eine botschaft gesehen; getörst ich des vor iu gejehen, ich han si lange wol bekant, swie ir mirs doch niht habt genant, ich erkenne si wol, geloubet daz, und weiz wol, si ist iu niht gehaz.>< nu welle got>, sprach ich zehant,< daz daz iemen si bekant, wer si si, diu vrowe min; ich wil des gar ane angest sin, daz du iht wizest, wer si si. sage an, wer ist si, der du bi bist gewesen in kurzen tagen? daz soltu mir vil rehte sagen.> do nand er mir si zehant, er sprach:< mir ist daz wol bekant, daz an ir iwer freude lit, si ist iwers herzen meienzit.> zehant do er daz wort gesprach, ein minnewunder mir geschach: daz houbet min mir nider seic, min herze siuft, min munt der sweic. er sprach:< wie nu, wie tuot ir so? wie sit ir warden als unfro? iuch hat ir nam gemachet tot. ist iu daz leit, daz ist gar ane not; daz ichs erkenne, daz ist iu guot, ich trage iu also holden muot und han ouch wol so guoten sin, daz ich iu guot wol gegen ir bin.> ich sprach:< geselle, du solt mir sagen, die rehten warheit niht verdagen: wer hat dir miner vrowen namen kunt getan? ich wil michs schamen, ist ez von minen schulden chomen, daz du ir namen hast vernomen; so sol diu werde vrowe min von reht mir immer vremde sin.>< nein, herre, ir sit unschuldic gar, sin ist vil nach wol drithalp jar, daz mich min vrowe het gesant zuo iu: da wart ez mir bekant. abe miner niftel ichz erfuor einer, der ich tiure swuor, daz ez von mir wer gar verdaget und allen liuten ungesaget.>< sage an, so dich diu vrowe din sendet zuo der vrowen min, und let man dich die werden sehen, des soltu mir vil rehte jehen, du solt ouch mich verswigen niht. maht du mit ir gereden iht verholn? ob man dir des gan, so würd ich noch ein saelic man.>< ir sült für war gelouben mir: man gan ze reden mir mit ir verholn reht allez daz ich wil, ez si lützel oder vil; daz hoeret si mir zuhteclich, diu reine, süeze, tugentrich, ich pin ir willechomen gar als mich min vrowe sendet dar.> ich sprach:< wol mich, daz du ie mir were holt; und daz ich nie dich niht verzech, des bin ich fro, sit daz din dinc stat gegen ir so. daz du mit ir redest swaz du wil, daz ist gar mines herzen spil; so soltu, lieber vriunt min, min bote zuo der vrowen sin.>< ich bin iwer bot mit triwen dar und sage ir endelichen gar allez daz ir enbietet ir, daz sült ir wol gelouben mir; daz sag ich ir in kurzer zit, und swaz antwürte si mir git, daz sag ich in her wider sa, si sprech nein, si spreche ja.>< friunt, nu müeze dir lonen got des, daz du wesen wilt min bot. nu sage der lieben vrowen min für war daz uf die triwe din, daz si mir ist für elliu wip und lieber danne min selbes lip und lieber danne iht dinges si, min staete ist gegen ir wandels fri. du solt der tugende richen sagen, ich habe bi vil kurzen tagen durch si gar einen vinger vlorn; der was ze dienste ir geborn, der ist von einer tyost da hin, ich wil beidiu vlust und gwin durch si liden mine tage so mit freuden, so mit chlage. nu bit die lieben vrowen min, daz si mich laze ir ritter sin, und bit si durch ir werdecheit, der got hat vil an si geleit, daz si mir bi dir eteswaz enbiet, da von mir werde baz und minem herzen dann im si. des bite die guoten wandels vri. nu bringe ir disiu liet von mir und gibe si zühteclichen ir und sage ir uf min triuwe daz, daz ich ir nie tac vergaz; in minem staeten herzen lit si gevangen alle zit, got geb, daz ez mir wol erge, dar uz so chumt si nimmer me.> do nam er urloup sa zehant und reit hin da er die guoten vant; do er dar chom, diu vrowe min diu bat in willechomen sin. si sprach:< vriunt, du solt mir sagen, die rehten warheit niht verdagen, wie sich diu vrowe din gehabe, daz sage mir, wol gezogen knabe.> der knappe sprach vil zühteclich:< vrowe schoene, tugende rich, sit ich iu sol der warheit jehen, so han ich ir nu niht gesehen; mich hat ein ritter her gesant, des chumber mir wol ist bekant, der enbiut iu, reine vrowe guot, mit triuwen diensthaften muot. er hiez iu sinen chumber sagen und uf genade sere clagen, er ist in vil kurzer stunt in iwerm dienst warden wunt, im ist ein vinger uz der hant gestochen, daz si iu bekant, der was ze dienst iu geborn, den hat er ritterlichen vlorn. er hat vil tiure mir gesworn, er habe ze vrowen iuch erkorn mit rehter staeticheit also, daz er chan nimmer werden vro, ir welt im denne genaedic sin, vil tugent richiu vrowe min; er hat iuch liep für elliu wip und lieber danne sin selbes lip.>< sage an, wer hat erloubet dir alsolhe rede ze reden mit mir? des han ich weizgot niht für guot. wer ist, der so tumplich ist gemuot, der dich hat her zuo mir gesant? des namen mache mir bekant und wizze, ez ist mir gar unwert, daz du der dinge hast an mich gegert.>< vrowe, ich nenne iu sinen namen, des er sich nimmer darf geschamen: er ist genant von liehtenstein her ulrich; sin valsch ist clein gegen iu, daz weiz ich für war, er dienet iu mit triuwen gar, so liebes er nie niht gewan als iuch, guot vrowe wolgetan. und sold er, liebiu vrowe min, verholn al eine bi iu sin, da für so naeme er niht den gral, den der werde parciphal mit ritterlicher arbeit also chumerlich erstreit; sin paradise, sin himelrich ist iwer lip der minneclich.>< nu sage im von mir, höfscher knabe, daz er der rede chom gegen mir abe, wan ich han ir niht für guot; er sol dar wenden sinen muot, daz im ze mazen si gestalt, min lip sol also werden alt, daz mir daz nimmer wirt bekant, daz heimlich minne ist genant. ich han im selbe daz gesaget, daz er mir dar zuo niht behaget, des sin tump lip an mich gert: des dunchet er mich gar unwert. er müet sich selben gar umb niht, diu tumpheit nimmer mir geschiht, daz ich so neme den dienest sin, da von sich krench diu ere min.>< nein, vrowe min, durch iwer tugent, durch iwer hochgelobte jugent, durch iwern reinen, süezen muot sit im genedic und guot, lat in geniezen, daz ir sit gar sines herzen meienzit, ir sit, saelic vrowe here, sin eren gebe, sin selden were. ir sit gar siner vreuden trost, welt ir, er ist trurens gar erlost, ir swendet im wol senede chlage. bi minen triuwen ich iu sage, daz mir nie ritter wart bekant bi miner zit über elliu lant, dem ie so liebe würd ein wip als im ist iwer werder lip. er hat iu, vrowe, liet bi mir ouch her gesant, diu gern ir hoeren sült, wan si sint guot, si machent iuch vroelich gemuot. diu wort sint guot, diu wise niu, er bat si, vrowe, mich singen iu, do ich nu nahest von im schiet. nu hoeret, mich ich kan diu liet:> None do si diu liet gehort alda, diu reine, süeze diu sprach sa:< diu liet sint deswar minneclich. waz danne?>, sprach diu tugent rich,< ich nime mich ir zwar niht an, diu liet und swaz er immer kan gedienen, daz hebt mich unho, daz sag im von mir rehte so. du solt in von mir biten des,( nu merche es rehte, ich sag dir wes) daz er mich laze gewerbes vri als liep im al sin ere si. und wil er sichs gelouben niht, ich füege, daz im da von geschiht, daz erz hat schaden immer me - so het erz baz verlazen e. sage im, er si ein tumber man, daz er mir diene uf solhen wan, des einem künge waer ze vil. von warheit ich daz sprechen wil: ez wart nie man so hoch geborn, mir waere diu rede von im zorn; mich muoz für war des wunder han, daz erz ie muot gegen mir gewan.>< ich sagez im, vrowe guot, doch weiz ich wol, er ist so gemuot, daz er, vil liebiu vrowe min, gegen iu niht lat den dienest sin. uz iwerm dienst in nimmer not vertriben mac, niwer der tot; ern chumt uz iwerm dienste niht, daz weiz ich wol, swaz im geschiht.> sus nam er urloup und reit dan hin da er mich het lan. do ich den gefüegen boten sach, nu sült ir hoeren wie ich sprach:< wis willechomen mir und got, du vil höfscher, gefüeger bot; nu sage mir uf die triwe din, wie sich gehabe diu vrowe min.>< si gehabt sich wol, ir lip ist vro, si hat enboten iu also, daz ir si lat gar dienstes vri, als liep iu lip und ere si. und ist, daz ir des niht entuot, so ist für war daz gar ir muot, daz si iu füege alsölhen schaden, daz ir mit leide wert geladen. si giht, und tuot ir iuchs niht abe, daz si des nimmer uf gehabe, si füege iu drumbe herzenleit; si hat für war mir daz geseit. daz ez ir si von iu unwert, daz ir an si der dinge gert, der an si begert noch nie kein man - daz dunchet si gar missetan.>< nu wizze, friunt, swie si mir tuot, ez ist min wille und ouch min muot, daz ich ir immer dienen wil mit triuwen an min endes zil. si tuo mir übel, si tuo mir wol, si ist, der ich da dienen sol mit triuwen al die wile ich lebe, si muoz sin miner vreuden gebe. waz danne, ob si mir widersagt? darumbe bin ich unverzagt. ob si mir hiute ist gehaz, so wil ich gern dienen baz, daz si mir fürbaz werde holt. ob ich ir zorn han nu versolt, so dien ich ir uf sölhen wan, daz si mich hulde laze han. solde ich durch vremden gruoz verzagen, solt mich ein wörtelin verjagen von minen hochgedingen hin, so het ich niht guoten sin und het ouch niht manlichen muot. swaz mir diu reine, süeze tuot, des sol ich allez danchent sin der herzenlieben vrowen min. friunt, nu soltu raten mir, wan ich vil wol getrawe dir; sit daz der sumer ist da hin, so ist daz min muot und ouch min sin: ich wil ze rome in kurzen tagen varn; nu soltu mir sagen, ob dir min vart iht wol behage, durch minen willen mir daz sage.>< herre, die vart iu niemen sol leiden, si behagt mir wol, ich weiz für war, si ist iu guot. ez ist ein ritterlicher muot, daz man dem diene etswaz, von dem man hat gar allez daz: guot, sele und dar zuo den lip, liebe, friunt, kint und wip.>< friunt, sit ez dir wol behaget, wis selbe des ouch unverzaget, du varst da hin zehant mit mir.>< daz tuon ich gern, herre, und welt ir.>< ja, ich gib dir dar genuoc.> sus fuor mit mir der knappe cluoc. ze rome was ich sehzic tage und huop mich danne als ich iu sage. nach ostern ich von danne schiet und sang ot aber niuwe liet von miner vrowen als ich ie ze singen pflac und lie daz nie; ich lobt ir hohe werdicheit, die han ich ie gemachet breit, ich bin ir eren immer vro. nu hoert, diu liet diu sprechent so: None diu liet ich uf dem wege sanc von miner vrowen ane danc, daz chom da von: der bote min was ze verre; des moht niht sin, daz ichs iht sande ir bi im. in disen ziten chom ich hin mit freuden in daz stirelant, da ich vil turnirens vant. des sumers ich ze stirelant den helm ofte ze houbet bant, durch di lieben vrowen min sach man mich bi den vinden sin; ich was ze dienst ir vil bereit, mit luterlicher steticheit dient ich ir als ein ritter sol, der wil, daz man im lone wol. der sumer was mit freuden hin. do bat ich vliziclichen in( ich meine den boten min), daz er die guoten gesehe, daz was min ger. er sprach:< ich rite vil gern dar und sage ir iwern willen gar und iwer senelichen leit, diu werdent ir von mir geseit.> do enpfalh ich im mit worten da min botschaft vil palde da und sande ir aber miniu liet, mit freuden er sa von mir schiet. do er chom zuo der vrowen min, diu hiez in willechomen sin.< gnade>, sprach er,< vrowe guot, wold got, wert ir iht baz gemuot dann do ich iuch nehste sach!> diu tugende riche, süeze sprach:< sag an, waz tet ich leides dir? daz soltu rehte sagen mir, ich bin dir doch ie holt gewesen, du maht vor mir vil wol genesen; swa dir niht liep von mir geschiht, da tuon ich dir ouch leides niht.>< vrowe, des muoz iu lonen got. ich bin ot aber zuo iu bot, mich hat da her zuo iu gesant, der gnaden gert von iwer hant, und enbiut iu, here vrowe min, gruoz und al den dienest sin, triwe, minne und swaz ein man enbieten und gedienen kan. des ist er allez iu bereit mit ritterlicher steticheit; von reiniu vrowe tugent rich, er dienet iu so ritterlich, des er wol danc sold von iu han. er hat durch iuch diu dinc getan, ob ichz mit hulden sprechen sol, des ir im soldet lonen wol. ich weiz wol, daz nie wip gewan so rehte steten dienestman, wan er gruowen nimmer mac beidiu die naht und ouch den tac von senelicher arbeit, die er von iwern schulden treit. ob ir im niht genedic sit, sin lip hat ende in kurzer zit. ich sage iu, vrowe, daz er hat durch iuch manic ritterliche tat getan nu in kurzer zit - ir sit, an der sin vreude lit. er hat iu niuwe liet bi mir da her gesant, diu gern ir hoeren müget: si tuont iuch fro; diu liet diu sprechent von iu so:> None zehant do si diu liet vernam, si sprach:< ich bin im immer gram, der disiu liet gesungen hat, sit er der rede mich niht erlat, er werbe mir umbe die ere min. da von wil ich im immer sin vint; er ist ein tumber man, daz erz ie muot gegen mir gewan. nu enbot ich im bi dir doch daz, daz ich im immer were gehaz, choeme er der rede niht gegen mir abe; und hastu im, hofscher knabe, des niht geseit, daz ist missetan. swaz so er mir enbieten kan, diu botschaft ist gar enwiht, wan ichz für guot han von im niht.>< vil hoch gelobtiu vrowe guot, ich sagt im allen iwern muot; do sprach der unverzagte man: « swaz si gegen mir gesprechen kan, darumbe laze ichz allez niht; ich dien ir, swaz so mir geschiht, mit triwen unz an minen tot. » die rede er iu bi mir enbot.>< ir künnet bede losens vil, eines ich dir doch sagen wil: du sagest mir( daz ist mir zorn), daz er het einen vinger vlorn in minem dienst - des ist niht. min munt von warheit des giht: er hat in noch, ist mir geseit, da von ist mir din mengen leit.>< frowe, er hat in, daz ist war, er ist aber im erkrumbet gar, daz er im harte cleine frumet und im ze staten lutzel chumet - er mac gerecken in niht vil. einz ich iuch niht enhil: er habet da mit vil wol noch er in iwerm dienst groziu sper.>< ich gan im sines vingers wol, wan daz man mir niht liegen sol. er hat in noch, des hastu mir ein teil gelogen; daz wize ich dir: des wil ich reden mit dir niht mer. nu var hin reht als du fuorte her und tuo dich gegen mir botschaft abe durch minen willen, höfscher knabe.> sus schiet min bot ot aber von ir und chom in kurzen ziten mir. do ich in sach, ich sprach zehant:< vil lieber bot, tuo mir bekant unde sage mir endelich, swaz mir diu süeze tugend rich bi dir enbiet; und ist ez guot, so bin ich immer hochgemuot.>< si hat iu bi mir niht enboten und hat sere mir verboten, daz ich ir sage von iu niht me. si giht, ez tuo ir immer we und müeze ir sin von schulden zorn, daz ich ir saget, ir het verlorn ewern vinger durch si gar; si giht, ich habe gesaget unwar. ir habt in noch, daz si ir kunt, ir würdet niwan ein lützel wunt; und ich hab ir von iu gelogen, mit losen worten gar betrogen, darumbe so ist si mir gehaz und giht doch, si günne iu des baz, daz ir in habt danne ob er verlorn were - ir ist diu lüge zorn.> ich gedaht: wil mir min vrowe sin gehaz wan durch den vinger min, daz ich den han, des wirt wol rat, sit er doch krump ein lützel stat. ich slahe in abe und sende in ir, so muoz si doch gelouben mir, daz er ist vlorn, so si in siht; er muoz da hin, des laze ich niht. None do gie ich von dem boten dan da ich vant einen biderben man, der was von hasendorf genant her ulrich, der wol bekant was von siner frümecheit; er was ze dienst mir bereit. den bat ich durch die triuwe sin, daz er abe slüege den vinger min. do sprach er:< neina, herre, nein! so weren iwere sinne clein und were ein groziu missetat. vergaht iuch niht, daz ist min rat. ir sült iuch sus verderben niht, min munt von warheit iu des giht; ob ir ez tuot, daz ist missetan, da von so sült irz gern lan.> ich sprach:< zwar ich laze sin niht, swaz schaden mir da von geschiht, und man iuch des, ob ich iu ie noch würde liep, daz sült ir hie erzeigen so, daz ir slaht abe den vinger min, sit ich in habe ungerne. ez ist friundes muot, swes ich iuch bitte, daz ir daz tuot.>< ich tuon daz und rehte swaz ir welt, ich han ze friunt iuch mir erwelt und bin iu dienstes undertan und wil des nimmer abe gestan.> do nam ich sa daz mezer sin und satzt ez uf den vinger min und sprach:< nu slach dar, biderb man!> er sluoc - der vinger der spranc dan. diu wunde diu bluot krefticlich; dar chom min bote zühte rich, der vil verholn zuo mir gie, er sprach:< wie nu, waz tuot ir hie? habt ir den vinger abe geslagen, so muoz ich daz von herzen klagen, daz iuch min ouge ie gesach und ich ie wort gegen iu gesprach.>< friunt, nu la din zürnen sin und für ir hin den vinger min und sage ir von mir daz für war, daz ich ir diene miniu jar mit rehten triwen sunder wanc; und wil si mirs niht wizen danc, daz ich si vor allen vrowen han ze liebe erchorn, daz ist missetan.>< mir ist leit, daz ir ez habt getan; sit daz aber ez nu ist ergan, so sült ir rihten ein botschaft, diu mit süezen worten chraft habe, und sult si senden ir und ouch den vinger hin bi mir. ich füer si willeclichen dar, got gebe, daz ich iu wol gevar.>< ich volge dirs gern, sit ich ez kan.> zehant ich tihten do began ein vil gefüege büechlin: bi dem sant ich den vinger min hin da diu rine, süeze was. in einen samet als ein gras want man daz büechel an der stat, ein goltsmit ich mir würken bat zwei britelin von gold alda, dar in bant man daz büechel sa; daz diu sperre solde sin, daz was also zwei hendelin gemachet harte lobelich; den vinger dar in meisterlich machte wir sa an der stat, der bot mich urloubes bat. ich sprach:< nu müez diner selde pflegen got dort und ouch under wegen!> mit solher rede er von mir reit, ich was hie und het senediu leit. do er hin zuo der guoten quam, daz büechlin er verholn nam, mit grozen sorgen er hin gie, da in diu tugent rich enpfie. si sprach:< ich wil grüezen dich swie du doch hast besweret mich; sage an: sagestu iht niwes mir, daz wil ich wol erlouben dir.>< ja, vrowe>, sprach der bot zehant,< iu hat bi mir da her gesant min herre ein cleinez buochelin, daz bringet iu den vinger sin.> der bote daz büechelin gab ir. ir sült für war gelouben mir, do si den vinger reht ersach, die reine, guote, süeze sprach:< owe, ditz ist ein groz geschiht, ich ensolt der tumpheit trowen niht, daz immer ein versunnen man im selben hete daz getan.> das büechel tet si uf zehant, dar an si wol geschriben vant, daz ich ir wolde dienen gar mit triuwen elliu miniu jar und daz min herze lip unde leben ir gar ze dienste wer gegeben. daz büechel ir für war des jach, nu sült ir hoeren wie ez sprach: None do si gelas daz büechelin, do sprach si sa:< geselle min, waz sol ich gegen dir sprechen me? mir tuot des vingers sterben we, doch durch dins herren liebe niht, wan daz din munt gein mir des giht, er hab in von den schulden min verlorn, des muoz ich truric sin.>< frowe, ich sag iu, wie ez ergie, do ich nu nehste von iu hie schiet und ich im sagte daz, daz ir darumbe mir gehaz weret, daz ich, vrowe min, iu saget, er het den vinger sin von iwern schulden gar verlorn: daz liegen were iu an mich zorn. do erz vernam, er gie von mir. vrowe, daz sült gelouben ir, daz er an der selben stat einen ritter des erpat, der im den vinger uz der hant sluoc; do chom ouch ich zehant dar, da ich im bluoten sach die hant - vil leide mir geschach.>< nu rite hin wider und sage im daz, er möhte den vrowen verre baz gedienen ob er in hete noch, den vinger sin; und sage im doch, daz ich in welle hie behaben in miner lade also begraben, daz ich in sehe wol alle tage - uf min warheit im daz sage. du sage im von mir, höfscher knabe, daz ich den vinger hie behabe; des tuo ich niht uf solhen muot, daz im sin dienst immer guot gegen mir werd als umb ein har - ob er mir diente tusent jar, der dienst waere gar verlorn, des hat diu staete min gesworn.> mit solher rede er zuo mir quam. do ich die botschaft vernam, ich het vil hoher freuden hort da von, daz si den vinger dort het behabet; des was ich fro und sprach sa wider den boten so:< ich muoz von herzen fro des sin, daz si dort hat den vinger min; ich weiz wol, swenne si in siht, so erlet si des ir güete niht, si müeze an mich gedenken sa. da von ist mir liep, daz si in da hat behabet, daz tuot mir wol. ich diene ir immer als ich sol, an ir gar al min freude lit, si ist mines herzen meienzit. bote, nu soltu raten mir durch dine triuwe, waz ich ir diene, daz si dunche guot. ich bin also gegen ir gemuot, daz ich ir immer dienen wil; ich dient ir gern und kund ich vil, ich weiz für war wol, si ist so guot, daz si mir noch genade tuot. got hat mich in ir dienste braht, ich sage dir, wes ich han gedaht; ich wil in einer vrowen wis durch si werben umbe pris, der süeze got müeze mich bewarn! ich wil mit ritterschefte varn hin ze beheim von dem mer, gegen mir kumt ritter wol ein her. ich wil mich von dem lande steln, min vart vor allen liuten heln( daz sol bi disem winder sin) und varn als ein bilgerin, der durch got hin ze rome vert( den willen niemen mir erwert); ze venedige wil ich verholn sin reht unz an des meien schin und wil mich da bereiten wol, reht als ein küneginne sol. vil wunneclichiu vrowencleit die werdent da an mich geleit; nu merche reht, waz ich dir sage: ich wil mich nach sande georien tage an dem andern morgen heben( got müeze mir gelücke geben) von dem mer ze meisters her. swelch ritter mit mir danne ein sper verstichet durch die vrowen sin, dem wil ich geben ein vingerlin von golde, daz sol wesen guot. daz gib ich im uf solhen muot, daz er ez gebe, diu im si diu nehste sinem herzen bi.>< herre, ich rate iu als ich sol: mügt ir die vart verenden wol an libe, an guote, so wizet daz, daz ritters lip gefuor nie baz; ez wirt ein ritterlichiu vart, ob iwer fuoge daz bewart, daz iuch erkennet under wegen niemen - des sült ir wol pflegen.>< bot, ich wil die vart so varn, daz ich daz trouwe wol bewarn, daz iemen wizze, wer ich bin; dar an kere ich gar minen sin. ez sol min hoch gemuoter lip gechleidet sin reht als ein wip. min vart diu muoz also geschehen, daz mich sol nimmer man gesehen. ich wil verbinden mich so gar, daz ich die vart also bewar, daz nimmer minen blozen lip beschowet weder man noch wip. min antlütz und die hende min sol allez gar verborgen sin, daz iemen wize wer ich si, der wille ist minem herzen bi. bot, durch alle triuwe din, nu var ot aber ze der vrowen min und sage ir, wie ich welle varn; bit si ir güete an mir bewarn also, daz si mit willen mir erloube, daz ich den dienest ir diene als ich doch willen han. ob si daz tuot, daz ist wol getan.> der bot sa zuo der vrowen fuor, der des uf sin selde swuor, daz ich ir diente miniu jar mit triuwen sunder wenchen gar. min vart er ir vil rehte saget, er sprach:< vrowe, ob iu behaget sin ritterlicher dienest niht, daz ist unbilde, ob daz geschiht.> si sprach:< bote, du solt im sagen, von mir die botschaft niht verdagen; und ist, daz er die vart getuot, als du mir sagest, si ist im guot, im wirt darumbe ein sölher solt, daz im die biderben werdent holt. ob ez im gegen mir niht enfrumt, an lobe ez im ze staten chumt.> der bot mit freuden von ir fuor zuo mir; er vant mich bi der muor ze liehtenstein, da was ich, do ich in sach, des vreut ich mich. ich sprach:< vil wol gezogner knabe, sage mir, ob sich wol gehabe diu herzenliebiu vrowe min, so wil ich hohes muotes sin.> er sprach:< si ist schoen und dar zuo fro, si hat enboten iu also umb iwer vart, ob ir die tuot, si si iu endelichen guot; ob si iu niht ze staten chumt gegen ir, an eren si iu doch gefrumt, si trostet iuch des endelich, daz ir da von wert eren rich.> None do ich die botschaft vernam, min lip was fro, daz herze sam; daz ir min vart geviele wol, des wart ich aller freuden vol. alzehant bereit ich do mich und was von herzen vro, daz min geverte si duhte guot, da von was ich vil hochgemuot. min lip bereitet palde wart uf die vil ritterlichen vart; ich huob mich als ein bilgerin sa von dem lande, daz muost sin. durch heln ich taschen und stap sa nam( ein priester mir daz gap), als ich ze rome wolde varn - ich bat mich sere got bewarn. ze venedige ich vil palde quam, ein herberge min lip da nam vil verre von den liuten hin. daz tet ich wan uf sölhen sin, daz niemen mich erchande da; daz behuot ich da und anderswa. den winder allen ich da lac, nu hoeret, wes min lip da pflac! ich hiez mir sniden vrowen cleit: zwelf rockel wurden mir bereit und drizic vrowen ermel guot an chleiniu hemde, daz was min muot. dar zuo ich willeclich gewan zwende schoene zöpfe wol getan, die ich mit perlin wol bewant, der ich da wunder veile vant. man sneit mir sa an der zit dri wize capen von samit; die setel waren silber wiz, dar an der meister grozen vliz mit siner meisterschefte leit; von wizzem tuoche man dar uber sneit lanc und wit vil meisterlich, die zeume waren chosterich. zwelf knapen sneit man sa zehant von wizem tuoche guot gewant, man machet mir ouch wol hundert sper von silber wiz nach miner ger - ich da von wil niht sprechen me - ez was ouch wiz alsam ein sne; swaz al die mine fuorten an, daz was gar wiz alsam ein swan. min helm was wiz, min schilt alsam; fünf wize samit ich do nam, dar uz man mir dri decke sneit uf miniu orsse ze wappenchleit. min wappenroc der muoste sin ein wol gevalden röckelin von chleinem wizen tuoche guot, daz fuort ich an durch hohen muot. man braht mir miniu ros zehant vil gar verholn durch diu lant, des muosten ouch die knehte min von vremden landen alle sin; die vlizen willeclichen sich min vart ze heln, des bat ich; min nam vil wol verswigen wart von in für war gar al die vart. ich und die mine wol bereit waren, des was ich gemeit. do sant ich einen brief zehant bi einem boten in diu lant, da ich durch wolde varn; ich bat den boten daz bewarn, daz er da iemen nande mich, er sprach:< ze war, daz tuon ich.> sa an den brief geschriben wart vil meisterlich gar al min vart, al die herberge min, swa ich des nahtes wolde sin; an den brief man allez schreip. nach dem boten ich beleip volleclich wol drizic tage, nu hoeret mich, den brief ich sage: None swa der brief chom in diu lant und mine vart da tet bekant, des waren alle die ritter vro, wan tiutschiu lant die stuonden so, daz niemen was da eren rich, er müeste varn ritterlich und wesen durch vrowen hochgemuot - des was do site und were noch guot. die ritter gar bereiten sich, do het ouch ich bereit mich. ich huop mich nach sende georien tage des nehsten tages, als ich iu sage, eines morgens harte vruo. diu liute sere zogten zuo, umb mich wart ein vil groz gedranc, uf ritterschaft stuont min gedanc. min marschalch und min koch für reit selbe fünfte, von dem wart mir bereit vil guot ritterlich gemach. nach dem man sa do füeren sach ein banir wiz alsam ein swan, bi der so riten zwene man, der busunen lut erschal, ze meisters wart vil grozer schal. man zoch dar min soumer dri, den liefen dri garzun bi, den was ouch louffen geslaht. man zoch dar nach driu örse bedacht, der iegliches ein knape pflac, uf ir einem ie ein satel lac, der was starc und silber wiz, dar an lac guotes meisters vliz. man fuort ouch bi dem rosse hie minen wizen schilt, daz ich nie so wol gemachten hab gesehen, des muoz ich von der warheit jehen. da bi fuort man den helm min, der moht ouch liehter niht gesin, er was gekroenet meisterlich, diu chrone was chosterich. darnach ein holrblaser sluoc ein sumber meisterlich genuoc, dar nach vier knehte schone riten vil wol gecleit nach knehte sitten: der islicher fuorte her in siner hant driu groziu sper, gebunden zuo einander wol, die knehte waren zühte vol. dar nach zwo magde wolgetan riten; swaz die fuorten an, daz was von wizer varbe gar, si waren selbe wol gevar. dar nach zwene fideler guot riten, die mich hoch gemuot machten, wan si fidelten ho ein reisenot: diu tet mich vro. dar nach ich selbe chom geriten in einer kappen wol gesniten, diu was von wizem samit gar. einen huot ich fuorte, der was clar, wiz mit perlin wol bestreut; min minne gernde herze freut sich, daz ich der vrowen min mit ritterschaft solde dienende sin. zwen zöpfe brun, groz und lanc ich fuorte, daz ir lenge swanc vil vaste über den gürtel min, die muosten ouch mit perlin sin bewunden meisterliche wol, min herze was hohes muotes vol. ein röcklin daz fuort ich an, daz vrowe bezzers nie gewan. ich fuort ein hemde, daz was planc, ze mazzen als daz rockel lanc, dar an zwene vrowenermel guot, ich was vil ritterlich gemuot. hantschuohe von siden wol geworht ich fuort, min lip der was unervorht; sus huob ich mich da von dem mer, bi mir was liute wol ein her. sie waren dar durch schowen komen, do hiez ich vragen des die frumen, ob iemen were ritter da; si sprachen:< liebiu vrowe, ja, ir ist hie tusent oder baz, die vil ungerne mident daz, daz si mit iu niht stechent hie, wan daz der potestat si niht lie. der von tervis der ist so gemuot, er giht, er muoz im geben guot fünf tusent pfunt und dannoch mer, swer mit iu versteche ein sper, er hat vil leide uns dran getan. er ist ein so zorniger man, daz er uf freude ahtet niht, vil selten man in lachen siht.> sus zoget ich sa von meisters dan( in vrowen wis und was ein man) vil hohes muotes hinz tervis. dar was ein grave durch hohen pris mit fünfzic ritern schone komen, des wart da vil wol war genomen, vil lieplich er enpfangen wart: ez was von gorze grave meinhart. zehant als er dar bequam und daz der biderbe daz vernam, daz man mich da niht stechen lie, do sprach er:< wie ist daz komen, wie? man saget, ez hab der potestat verboten, daz ist ein missetat>, sprach der ere gernde man,< und sul wir hie niht freude han? deswar ez wirt versuochet paz!> zehant er uf sin pferde saz und reit vil palde sa zehant mit rittern vil hin da er vant den potestat und sprach also:< herre, ir sült uns lazen vro hie mit iwern hulden sin, des bit ich durch den dienest min.> er sprach:< ich were iu freuden niht; swelch freude uns ane schaden geschiht, des gan ich iu zeware wol, wan einez ich iu sagen sol: ich wil des niht enhein wis, daz ieman ie hie ze tervis chom in deheiniu wappenkleit, daz si iu gar von mir verseit. der geste ist chomen her ze vil, da von ichs niht gestaten wil, daz iemen harnasch hie legt an; deswar ich were ein tumber man, wolde ich der tumpheit hie gestaten, ez kaeme uns lihte ze grozen unstaten, da von sin ietzuo niht geschiht, daz habet von mir von unzuht niht.> sus schiet er von dem potestat und reit mit zorne in die stat, da er vil schoener vrowen vant. den allen chlaget er al zehant, er sprach:< ir schoenen vrowen guot, durch iwern reinen, süezen muot lat iu daz allen sin gechlaget: mir hat der potestat versaget, daz er uns niht laze stechen hie; daz geschach doch für war nie deheinem ritter hie ze tervis. er giht, er welle dehein wis sin uns hie niht gestaten, er fürchtet, ez chom der stat ze unstaten. der liute ist komen her ze vil, darumb erz niht gestaten wil.> die vrowen sprachen al zehant:< er sol des werden wol erwant, wir süln iu biten chomen her, wir wenen niht, daz er entwer uns vrowen, swes wir in gepiten; wir süln in biten mit süezen siten, er verzihet nimmer gar so mang vrowen wol gevar.> ein ritter chom nach im geriten vil snelleclich mit hofschen siten, sa in der zit do chom ouch ich. man sach vil ritterlichen mich mit schalle zogen durch die stat, vil müeziclich ich riten bat, ich zogte in hohem muote dar, mich gruozt manic vrowe wol gevar. des wart gehohet min gedanc, umb mich deswar was groz gedranc; do kom ich in die herberge min, da ich des nahtes solde sin, indes chom der potestat hin zuo den vrowen als man bat, da gruozt in sa an der stunt vil manic rosenvarber munt. des neic er in wol zühteclich; die vrowen schoene minneclich sprachen:< ir sült uns geweren, des wir gemeine gar an iuch gern, ir sült die kuneginne ir spil hie lazen haben reht swie si wil, daz wir ir ritterschaft hie sehen. daz sült ir lan durch uns geschehen.> er sprach:< ungern ich iuch entwer, ich wil dem graven hie zwei sper erlouben wan durch iwer bet.> da trat hin für sa an der stet von eppenstein her liutfrit, er bat mit zühteclichem sit, daz man ein sper erloubet im da, die vrowen sprachen:< herre, ja.>< des wil ich iuch verzihen niht, für namens sin niht mer geschiht.> der grave schiet mit vreuden dan, zehant er wappen sich began, gezimirt wart er ritterlich, sin wapencleit was chosterich. ich sag iu als ich beste kan, wie da gezimirt wart der man: sin helm gar lieht von golde was und herte alsam ein adamas, darumbe von vedern was ein kranz, der chranz gemachet was vil ganz, die vedern warn geslissen abe; dar an gehangen richiu habe, von silber bleter harte vil; gebunden was an islich kil von pfabesvedern ein choste guot. sus fuort den helm der hochgemuot, den hoher choste nie bevilt. ich sag iu wie er fuort den schilt: gehalbirt nach dem swerte zetal, daz ober teil daz was gemal reht als ein lieht saphire pla, dar uf so was geslagen da von golde ein leo gechrönet wol, des chrone was edeler steine vol. daz nider teil gab solhen schin: von chelen rot, wiz von hermelin, ze aht stucken meisterlich gesniten; der meister het ouch niht vermiten, er het mit porten hie und da wol uz genomen rot, wiz, golt, pla. sin wapenrock, sin decke was von samit grüen alsam ein gras, gehowen uf einander wol; diu beide warn schilde vol gestreut, als der den schilt doch truoc. siniu sper ouch groz genuoc warn und grüen alsam ein cle, dem biderben was nach eren we. ein gürtel und ein heftelin er fuort, diu gaben liehten schin; sin halsperc und sin hosen guot die luhten reht als isen tuot, daz wol ze vlize ist geworht. der hochgemuot im chleine vorht, er fuort zwene sporn nach golde var, sus was bereitet der schanden bar. ez saz der milte hochgemuot uf ein ros snel und guot, daz fuor in sprungen durch die stat, bi im man sere wichen bat; si ruoften alle:< wicha, wich!> sus chom der vreche muotes rich vil ritterlichen her gevarn, die vrowen in baten got bewarn. nu was ouch ich vil wol bereit in miniu wizen wapencleit; gechroenet was der helm min, diu chrone gap vil liehten schin, die zöpfe min die warn lanc, ir lenge unz uf den satel swanc, ein netze von berlin was ir dach, dar durch man si doch plecken sach. ich fuort ein röckel daz was wiz, dar an mit valden grozer vliz von vrowen henden was geleit; min gürtel drier vinger breit was mit golde wol beslagen, der muost den liuten wol behagen, von golde ein chostlich heftelin fuort ich vor an dem busem min. ich reit ein ros starch, snel genuoc, daz mich gewalticlichen truoc; daz was verdaht wiz von samit, diu decke was lanc und wit gesniten meisterliche gar; min schilt was wiz nach silber var, min sper was wiz, der harnasch min kunde ouch liehter niht gesin. sus chom ich durch die stat geriten in vrowen chleit nach riters siten, in allen den gazzen was gedranc, min ros vil chleiner sprünge spranc; von tervis der potestat mit vlize gebot, mit zühten bat, daz man uns da rumte einen rinc, daz was gar ein verlorn dinc. für war ich iu daz sagen wil: der liute was chomen dar so vil, daz man uns do dehein wis in al der stat da ze tervis niht moht gemachen einen rum; wir chomen zuo einander chum, uf einer brucke daz geschach, daz ich den hochgemuoten sach. diu brucke da über ein wazzer gie, dar abe die liute dort und hie der potestat al gemeine treip, daz ir vil lützel da beleip, dar uffe muost wir justirens pflegen; mit manger schoenen vrowen segen wurd wir gesegent an der stunt, daz tet manch rosen roter munt. do ich in sach so schone chomen, min orsse mit sporn wart genomen, als tet ouch er daz sine sa. wir chomen gegen einander da reht als wir zesamen vlugen, unser ougen uns niht trugen: unser beider tyost geriet reht da sich schilt und helm schiet. von den spern wart da chrach, diu drumzum man uf vliegen sach, die schilt einander rurten da, bald andriu sper gab man uns sa: da mit wart ritterlich geriten und velen beidenthalp vermiten, ich und der grave muotes rich verstachen sehs sper ritterlich. der tugent riche grave bant den helm do abe, ich sant im ein goldin vingerlin: daz solt er geben der vrowen sin, diu im was liep für elliu wip; da bi solt ir vil werder lip erkennen sinen steten muot, daz vingerlin was da zuo guot. von eppenstein her leutfrit gegen mir do chom nach riters sit, gezimirt deswar ritterlich, der starcke man was guotes rich und bi der mure wol bekant, er fuort ein sper in siner hant, daz was groz, geverbet rot, als im sin hoher muot gebot. ich gedaht: ditz ist ein starke man und der sin ritterschaft wol kan. do machet ich den buneiz lanc: sin sper im alze nider sanc, min ros er durch den hals do stach, min sper uf siner prüst ich brach, min ros spranc hoh in ungehabe, da muost ich palde sitzen abe. nu was ouch nuo der tac zergan, diu ritterschaft muost ende han, in mine herberg fuor ich; die ritter heten alle mich deswar vil gern do gesehen, des moht da niht geschehen, wan ich mich uf der vart nie deheinen man gesehen lie. ez wart von mir uf al der vart mit guotem willen wol bewart, daz iemen mohte erkennen mich - des huote vil vliziclichen ich. ich wolt so komen durch diu lant, daz iemen würde bekant, von wanne ich were oder wer, daz was gar mines herzen ger. des andern morgens, do der tac vil lieht erschein( dannoch ich lac an minem bette, wizzet daz), zwei hundert vrowen oder baz für min herberge warn komen und heten gern daz vernomen, wenne ich ze kirchen wolde gan; manic man ouch vragen des began. ein min kneht die vrowen sach, zuo mir mit zühten er do sprach:< wol uf, vil liebiu vrowe min, ich mein iuch, edeliu kunegin! ich enweiz, ob ir ez habt vernomen, die vrowen die sint alle chomen uz der stat zuo iu da her, ir liget ze lange>, so sprach er. do von mir rehte wart vernomen zuo mir so maniger vrowen chomen, do legt ich sa an minen lip kleider, die ein werdes wip wol mit eren het getragen. waz daz were, lat michz iu sagen: ich legt an ein hemde blanc, chleine, ze rehter maze lanc, da muosten an zwen ermel sin; daz nim ich uf die triwe min, daz ich nie bezer han gesehen, des muoz ich von der warheit jehen. dar nach leit ich ein röckel an, daz was cleine, wiz als ein swan, daz vrowe bezzers nie getruoc, daz muoste sin doch guot genuoc. von einem wizen samit an ich leit ein cappen, daz nie man samit gesach so choste rich, dar in von golde wunneclich was geworht manic schoene tier; ir sült für war gelouben mir, diu chappe was meisterlich gesniten, den vollen lanc nach vrowen siten. diu hube min ouch muoste sin vil guot, dar an die zöpfe min gemachet deswar waren wol. von reht ich iu noch sagen sol ein teil von minen zöpfen me: mit perlin wiz alsam ein sne hiez ich si bewinden sa vil wunneclichen hie und da. mit einer risen, diu was guot, verbant ich mich: ez was min muot, daz an mir iemen solde sehen iht anders wan der ougen brehen. sus wart gekleidet mir der lip in vrowen chleit; reht als ein wip ich satzt uf einen phabenhuot, der was von hoher koste guot. zwene hantschuohe an den henden min ich truoc, die muosten ouch guot sin; vil hohes muotes ich do gie, da mich manic roter munt enpfie. ir gruoz was gegen mir alsus:< got willechomen, kuneginne venus!> sus gruozten mich die vrowen gar, ir was vil mangiu dar under clar. do ich der vrowen gruoz enpfie, von gorze der grave daz niht lie, er hübe da ein buhurt sa. ez wart wol ritterliche da vor uns vrowen da geriten mit kunst nach ritterlichen siten; der buhurt vaste gie entwer sus und so, hin und her. ir sült für war gelouben daz: fünf hundert ritter oder baz da uf den buhurt waren chomen; da wart von schilden stoz vernomen und von scheften chracha crach, die ritter man unmüezic sach, durch die vil reinen süezen wip da manger urbart wol den lip. do bat ich sa den buhurt lan, daz wart vil schier durch mich getan. sa ich do ze kirchen gie, ein grevinne mir die capen vie, mit ir vil linder wizer hant habet si mir vor uf min gewant, sus wiste si ze kirchen mich: in hohem muote den dienst nam ich. e ich ze kirchen was bechomen, min chamerere het genomen einen tebich wunneclich und einen bolster choste rich; ob einem gevalden stuol daz lac, dar über ich mich ze neigen pflac, ich bat got miner eren pflegen durch sine güete uf minen wegen. ein pfaffe ein schoene messe sanc, umb mich von vrowen was gedranc. do ich ze dem opfer wolde gan, die liute pat man uf her stan; min opfer ich so blide an vie, do ich her von dem opfer gie, daz man daz pece sa dar truoc, gelachet wart des da genuoc. daz pece ab einem buoch ich nam verbunden gar, daz doch niht zam; der grevinne bot ich ez da. diu hoch geborn diu sprach sa:< ir sult die risen fürder nemen, so mac daz pece mir gezemen.> zehant do si daz wort gesprach, die risen ich von dem munde prach. diu schoene lachen des began, si sprach:< wie nu, ir sit ein man? daz han ich kürzlich wol gesehen; waz danne? der kus sol doch geschehen. ich wil durch elliu guoten wip iuch kussen, sit daz iwer lip hat vrowen chleit an sich geleit, des sol min kus iu sin bereit.> do si daz pece von mir enpfie und daz der süeze kus ergie, da von wart ich vil hochgemuot, wan vrowen kussen sanfte tuot; daz ist für war den allen kunt, die ie gekusten vrowen munt, daz nie niht also süezes wart so vrowen kus von hoher art. ein hoch geborn reine wip, diu roten munt hat, schoenen lip, swa diu kusset einen man, der vrowen kus erkennen kan, der ist des immer mere vro. umb vrowen kussen stat ez so, daz ez tuot noch baz denne wol und machet ein herze freuden vol. nu was diu messe gesungen gar. ich und manic vrowe wol gevar giengen von der kirchen sa; vil groz gedranc hie und da was in den gazzen über al, von busunen grozen schal hort man vor uns vrowen do, man was uns an ze sehen vro. für mine herberge ich do quam, da ich urloup vil schone nam von maniger vrowen minneclich; ich schiet von in vil muotes rich. si paten min got alle pflegen, uz reinem herzen gie ir segen, glücke ich sit da von gewan: got vrowen niht verzihen kan. den potestat da von der stat manic hochgemuoter ritter bat, daz er mich lieze da stechen mer.< ich tuon sin niht>, also sprach er;< swer mit ir mer tyostiren wil, ez si lützel oder vil, der zog mit ir unz an den plat, daz erloub ich>, sprach der potestat. alzehant ich do enbeiz, dar nach ich mich mit willen vleiz, daz ich rite schone durch die stat; die mine ich des alle bat. ich het an schoene vrowen kleit, in hohem muote ich do uz reit; do zoget ich vil schone dan, mit mir reit dan manic werder man. ich zogte mit vreuden an den plat. an einer harte schoenen stat sach ich halten einen man, den ich vil wol genennen kan: er hiez von murekke her reinpreht, er was genemen wiben reht, den allen er ze dienen pflac, da von er selten eine lac. sus was gemuot der riche man. er fuort von guoten siden an ein hemde wiz alsam ein sne, niht anders harnasches fuort er me wan einen helm, schilt und sper, sus chom er gestapfet her; sin orsse sach man verdeket sin mit samit und mit paltekin. alzehant bereit ich mich, die wile muost er enhalten sich; ich wart vil kürzlich wol bereit in miniu wizen wapenchleit, den helm min ich do uf bant, ich nam ein sper in mine hant, daz was wiz ze mazzen groz, ich was gar ungemuotes ploz. er chom geleisiret her, ez was von golde lieht sin sper, daz sluoc er under den arm sin, do satzt ich uf min diech daz min. sin sper er durch den schilt min stach, daz ez diu tyost vil chleine brach, daz mine wart da geneiget nie; diu tyost sus beidenthalp ergie. diu tyost was ritterlich ergan; do gab ich dem vil richen man ein vingerlin, daz was golt, daz het er ritterlich geholt, des man in hohe danchen sach. her herman von plintenbach do mich bestuont und walhe dri, den was ouch hochgemüete bi. von den wart ritterlich geriten und velen endeclich vermiten; der iegelichem gab ich do ein vingerlin, ir muot stuont ho, vier sper ich selbe da verstach. alzehant do daz geschach, do zogt ich schone hin ze scherzin, da ich des nahtes wolde sin. da wart ich enpfangen wol, die line da waren vrowen vol, die alle wol enpfiengen mich, da von vil hoch gemuot wart ich. die naht ich da gemaches pflac; sa do mir chom der ander tac, vil wol ich do gewapent wart und huob mich aber uf mine vart. vor einem voreis wunneclich het mir der grave tugend rich von gorz gewartet und manic man, der ich niht gar genennen kan. zwelf ich ir under helm sach, zuo den minen ich do sprach:< ich sihe hie ritter tyoste gern, der sül wir schone si gewern.> uf min ros ich palde saz, des schildes ich da niht vergaz, den helm min ich sa uf bant, ich nam ein sper in mine hant; si gahten vaste gegen mir her, der grave ein wol geverbetes sper verstach mir uf den helm min, daz min brast an dem halse sin. uf mir da wurden siben sper verstochen wol nach ritters ger und deswar wol ritterlich; man sach mich da vil muotes rich: einlef sper mit miner hant da wurden ritterlich verswant, fünf ritter da vermisten min, den gab ouch ich niht vingerlin. den helm min ich do abe bant, do huob sich uf dem velde zehant vil manic tyost hie und da. der grave von gorze der stach sa einem ritter abe den helm sin - diu tyost kund schoner niht gesin, wan er vil kume da gesaz, von rehter warheit wizzet daz. wol hundert ritter oder me da taten an einander we mit ritterlicher arbeit; durch wip und durch ir werdecheit tet ez da manger also wol also man vrowen dienen sol; der tet ez sus, der tet ez so, der wart truric, der wart vro. do muost ouch ich nu zogen dan, der ritterschaft sach man sich zerlan. si zogten mit mir ritterlich des tages reht unz hinz sant ulrich; da wolt ich haben gemach die naht. des andern tages, do mit maht des tages schin die naht vertreip, niht langer ich alda beleip. ich wapent snelleclichen mich, dar nach vil schire so zogt ich uf daz velt mit wizen spern, ich wolde si tyostirens wern, die dar durch vrowen waren chomen. von einem het ich da vernomen, der het dar vrowenchlenat praht, dem was tyostirens wol gedaht: von spengenberc her otte er hiez. der hoch gemuot daz niht enliez, er zoget nach mir gezimirt wol, reht als ein vrowenritter sol, sin zimir gap vil liehten schin, ein risen umbe den helm sin er da fuorte, diu was guot; sus zoget nach mir der hochgemuot. uns was zesamen beiden ger, wir fuorten zwei vil starchiu sper, do machte wir den buneiz lanc, ze vellen mich was sin gedanc, ich gedaht ouch: ich sol disen man so treffen, ob er sitzen kan, daz ers bedarf wol endelich, wil er niht werden schanden rich. gegen mir vil vaste so treip er, von sprüngen gesenchet wart sin sper, min orsse ein teil ich warf von im( den man ze vellen was min sin), vil balde ich wider uf in treip, an sinem halse min tyost beleip, da von der hoch gemuote man vil nach ein vallen het getan. ir sült gelouben mir, daz er uf mir verstach ein grozez sper, von unser beider speres chrach die drumzun man uf vliegen sach; im entwischte zoum und stegereif, den satelbogen er begreif, da bi er sich berihte wider, er waere gevallen anders nider. mit im selbe sehsten ich da stach, daz nie dehein velen da geschach; den gab ich allen vingerlin und bant abe sa den helm min. zehant gegen clemun so zogt ich, da het ein ritter schone sich gegen mir geleit her an daz velt in ein vil wunneclich gezelt. her mathie er was genant, uf ere het er den muot gewant, er was deswar vil tugende rich; er het ein maget minneclich gegen mir gesant, diu fuort dart her in ir hant gegen mir ein sper, ein vil schoene pferd si reit und was deswar wol gekleit. do mich die reine guote sach, diu schoene uz rotem munde sprach:< got willechomen, kuneginne venus! iu hat her mathie bi mir sus enboten, daz ir, vrowe, sit im willechomen ane strit; von herzen er iuch gern siht, des liuge ich iu von im niht. er hat gesant iu bi mir her, vil liebiu vrowe, ditz sper; gegen iu sin bote ich, vrowe, des bin, daz irz verstechen sült uf in, des hiez er mich mit schoenen siten iuch vil zuhteclichen biten; nu nemt ez, liebiu vrowe min, als liep iu alle vrowen sin.> daz sper ich willeclichen nam und dancte der botschafte als daz zam und hiez der minneclichen meit sagen, ich waere sin bereit allez willeclichen ir, swaz si gesaget hete mir. diu maget mir danken des began und reit in hohem muote dan. do wapent ich mich alzehant, den helm ich ze houbet pant, ich nam den schilt und ouch ein sper, do chom ouch er gestapfet her. uf einem anger daz geschach, daz ich den ere gernden sach; er was gezimirt als ein man, der vrowen gruoz verdienen kan. an sinem sper ein risen guot er fuort und was vil hoch gemuot und fuort ouch uf den helm sin ein schapel, daz gap liehten schin; von golde und ouch von perlin lieht was ez gemachet, ich liug iu niht; diu im daz chleined het gegeben, er moht ze dienst ir gern leben. nu war ouch wir zesamen da deswar chomen also na, daz zitlich was der buneiz; unser ietweder sich do vleiz, daz er chom schone dar geriten und velen würde da vermiten; mit sporn wir zesamen triben, diu sper ouch da niht ganz beliben. ein schone tyost alda geschach: den helm ich im von dem houbet stach, diu rise vor an dem spere sin beleip mir in dem schilde min, sin tyost vil wite luken bort oben, da des schiltes ort mir dacte daz winster ahselpein, sin tyost da volleclichen schein. sin helm im schir wart uf gehaben, ich sach gezimirt gegen mir haben dannoch sehs ritter und niht mehr, der islicher fuort ein sper ze mazen groz in siner hant; die wurden von mir an gerant, ir deheines vermisset ich da, ir traffen mich wan viere sa. die zwen alda vermisten min, die sach man da von truric sin, der wirt selbe funfte da wol holt diu vingerl min, der minne solt, diu gab ich in uz miner hant; den helm min ich sa abe bant, in min herberge ich do reit, do ich vant guot gemach bereit. do ich des abendes het gemach, die ritter man do chomen sach mit einem buhurt wunneclich, da wart geriten riterlich vor der herberge min, der buhurt kunde niht gesin schoener danne er was alda. do saz ich in einem venster sa und sach der riter arbeit, ich het mich wunneclich gecleit also von reht ein kunegin, ez sahen gern diu ougen min der ritter ritterliche tat; swelch ritter hochgemüete hat, den sol man hoher minne wern, ob er ir kan mit zühten gern. des buhurt was ouch nu genuoc. uz miner herberge man do truoc den rittern guotes wines vil, nach arbeit manic man trinken wil; ich hiez in schenken überal in chopfe, in napfe, in silber schal, si alle man mir da nigen sach, da mit si fuoren an ir gemach. do het der chamerere min ze wesche gegeben vier röckelin; ein edeliu vrowe des wart gewar, alzehant si do sande dar ein röckel daz vil schoene wip, si gebot der weschen an den lip, daz sis pürge under diu rockel min; da was an ein guot heftelin. ein brief, ein gürtel, ein tschapel was drin gewunden; tugend snel was diu frowe, diu ez tet deswar vil gar ane mine bet. min chamerere ez so enpfie, daz er sin wart da inne nie, ez wart gar ane den wizen sin verborgen in diu röckel min. seht, also fuort er ez von dan, da von er zorn sit gewan. diu naht was hin, der tac was komen, ein messe wart von mir vernomen verholn, dar nach wart ich bereit vil wol in miniu wapencleit so wol, daz ich e nie war baz, ich wolte ot aber für baz. min busuner die bliesen do ein süeze wise mit schalle ho, den rittern tet man da mit kunt, daz ich bereit was an der stunt; zehant sich wapen do began vil manic hoch gemuoter man, in den gazzen hin und her fuort man helm, schilt und sper. do zoget ich sa uf daz velt, her mathie het sin gezelt mir aber uf den wec geslagen, daz hort man mich ze mazen clagen; ez hielt der wol gemuote man vor sinem gezelt da uf dem plan, er het gezimirt schone sich, do sach er zuo im stapfen mich. des was er inneclichen vro, sin orsse mit sporn nam er do, da wart ein tyost so ritterlich geriten und so wunneclich, daz ich nie schoener han gesehen, des muoz ich von der warheit jehen; die schilde von der tyost sich cluben, die sprizel von den scheften flugen. nu waren uz der stat ouch her wol drizic ritter oder mer gezimirt uf den rinc bechomen, der orsse mit sporn wart genomen; da wart vil manic schoen puneiz geriten; maniger sich des vleiz, daz er da sper verstech vil, des brust wart da der tyoste zil. da wart tyostiret wol, daz velt lac drumzen vol; etlich schilt al da gelac, der von tyost vallens pflac; mit einlef rittern ich da stach, niun sper ich uf den zebrach, ir zweier ich vervelte da, do bant ich abe den helm sa. siben vingerlin ich da hin gab, ez duhte si hoch gewin; die si gedient da heten wol, die sach man da von vreuden vol, die vier, der sper da ganz beliben, den tac mit zürnen si vertriben; daz si gevelten heten min, da von sach man si truric sin. von clemun ich zogte sa, urloup nam manic ritter da von mir mit zuhteclichen siten; nimer wan dri mit mir riten: daz eine was von liunz her heinrich und zwene walhe muotes rich, swie ich ir niht genennen kan, ez warn zwene biderbe man. ze cluse het ich die nacht gemach, des andern morgens fruo ich stach mit dem von lüentz ritterlich, der was vil hohes lobes rich; er und ouch die gesellen sin da dienten wol driu vingerlin, gar sunder velen daz geschach, daz unser tyost sehs sper da brach. min muot vil hohe stuont enpor, des tages ich zogt unz hinz dem tor, da ich niht ritterschefte vant. der werde fürst uz kerndenlant gewan do bi der selben naht mit siner fürstenlicher maht ein hus, hiez golperc, daz ist war, daz hiez er nider prechen gar. des andern morgens huob ich mich vruo von dem tor, do het ouch sich der fürst von kernden schon geleit uf einen grüenen anger breit; durch ein imbiz er da lac, des er uf grase ie gern pflac; wol hundert ritter oder baz bi im da lac, geloubet daz. do ich in vor mir ligen sach, min munt uz hohem muote sprach:< ich sihe dort ligen ritterschaft gegen mir mit ritterlicher craft, des pin ich herzenlichen vro.> min busuner hiez ich do blasen und machen schal, ir blasen suoze lut erhal. do der herzoge und die sin erhorten schal von den busin, si sprachen:< wer zoget zuo uns, wer?> man saget:< diu kunginne vert da her als ir ir briefe habt vernomen.> si sprachen:< diu si willechomen! die süln wir schon enpfahen hie!> ir antpfanc ritterlich ergie. der fürste und die gesellen sin mich hiezen willechomen sin, ir gruoz was gegen mir alsus:< buge waz primi, gralva venus!> des neig ich zuhteclichen da. si hiezen mich des vragen sa, ob ich tyostiren wolde da, ich sprach uz hohem muote:< ja!> alzehant sich do began da wapen manic biderb man, ir wurden kürzlich wol bereit funfzic schon in wapencleit; die sach man alle tyostirens gern under schilde mit den spern, nu was ouch ich gezimirt wol und ritterlichez muotes vol. der da des ersten gegen mir quam gezimirt als im wol gezam, daz was für war ein biderb man, von osterwitze der schenke herman was der tugende rich genant; von siner frümicheit wite erkant was er und vil hochgemuot, er het vor schanden sich behuot. wir beide ein tyost da ritterlich vil schone riten; wicha, wich ruoft man do beide dort und hie; unser tyost alsus ergie, daz man diu sper da presten sach, uf beiden helmen daz geschach, daz fiur da uz den helmen spranc, der tyost muost man uns wizen danc. ein ander sper gab man mir sa, nu was ouch chomen gegen mir da von vinkenstein min her kol, der kunde deswar tyostiren wol; daz wart da volleclichen schin, wan er mir an dem helm min ein sper da ritterlich verstach, daz mine in sinem schilt ich prach. ich wil ez iu kurzliche sagen und doch die warheit niht verdagen: ez wurden da fünfzehen sper uf mir verstochen und niht mer in hohem muote ritterlich. ob ich ez iu nant gar sunderlich, die da wol dienten vrowen danc, so duht daz mer iuch liht ze lanc. ahzehen sper verstach da ich; dar nach sach man abe pinden mich mit hohem muote den helm min; ich gab da fünfzehen vingerlin den, die si gedienten da, dar nach sach man mich zogen sa mit vreuden hin ze villach, da man mich deswar gern sach. durch daz rastal sa zehant do zogt der fürst uz kerndenlant, mit mir fuor al sin ritterschaft ze villach, da vil manic schaft wart verstochen ritterlich; da was manic ritter muotes rich, da wart tyostiret von in wol mit mir als ich iu sagen sol. des nahtes het ich da ze villach mit freuden deswar guot gemach; sa do der ander tac bequam, ein schoene messe ich do vernam, ich het an minen lip geleit vil wunneclichen vrowen chleit, blide hin ze kirchen und von dan gie ich, des lachet do manic man. alzehant ich do enbeiz, dar nach ich mich mit willen fleiz, daz ich gezimirt würde wol; ez was vil hohes muotes vol daz minnengernde herze min, do schowet ich al min röckelin sunderlichen alzehant: ein vremdes röckel ich da vant. do ich daz rockelin ersach, zuo minem chamerere ich do sprach:< wie nu? wer hat ditz her gegeben? daz sag als liep dir si daz leben!> er sprach:< vrowe, ich enweiz sin niht.>< daz were ein wunderlich geschiht, wer solt dir ditz röcklin gegeben han gar ane die wizen din?> daz röckel ich zehant uf bant, dar inne ich einen gürtel vant, ein tschapel und ein heftelin: diu driu niht bezzer kunden sin. ein tiutscher brief ouch da bi lac, darumbe ich grozes zornes pflac, ich sprach:< du solt gelouben mir, ditz kleinoed birt unselde dir!> er sprach:< vil liebiu vrowe min, lat iwer zürnen gegen mir sin, und wizze ich, wer ez her habe gegeben, daz lat mir gan an min leben.> den brief ich mir an der stat vil snellichen lesen bat, den brief ich hort, balde daz geschach, nu sült ir horen wie er sprach: None sa do ich den brief vernam, alzehant ein bote quam, der sprach:< vil edeliu kunegin, ir solt nu gewapent sin, iu si für war von mir geseit: die ritter sint nu gar bereit und zogent uf daz velt da hin, ir bote zuo iu, vrowe, ich des bin.> ich sprach:< des bin ich harte vro> und wapent mich zehant aldo, ich wart vil schone do bereit in snewizziu wapenchleit und zogt hin uf daz velt zehant, da ich wol vierzic ritter vant under helm mit den spern halden; tyostirens sach man si gern. von vrowenstein her swikker fuort gegen mir ein starchez sper, daz er mir uf der brust verstach, daz ez die tyost vil chleine brach; min sper ouch da niht ganz beleip, die tyost ich im vil nahen treip, daz der hurt da was nach ergan. do chom gegen mir ein biderb man, der vri vor allen schanden was, er hiez der biderb rudolf von ras; der was gezimirt harte wol: sin lip was aller tugende vol, er was vil ritterlich gemuot, deswar ein edel ritter guot; daz wart wol schin an manger stat, uz eren er nie fuoz getrat. do der vil biderbe gegen mir her so schone chom, do was min ger, daz unser tyost da würde guot; der biderbe, reine, hochgemuot stach mir da abe den helm min, ich wunt in in den arm sin, daz was mir leit, des tet ich reht, er was mir holt mit triwen sleht. hurta, hurta! wie ez do gie uf dem velde dort und hie! da wart tyostiret harte wol, daz velt gelac drumzen vol, fünfzehen sper ich da verstach. alzehant do daz geschach, ich zogt sa in die herberge min und gap da hin zwelf vingerlin den, die sie gedienten da, und entwapent mich ouch sa und chleidet mich sa als ein wip, in eine line saz da min lip. do man mich in der line ersach, nu horet reht, waz da geschach: sich huop vor mir ein ritterspil, da wart getyostiret vil. ez wurden da wol fünfzic sper vor mir verstochen oder mer, uf dem market daz geschach, die tyost ich alle besunder sach. bi miner höfscheit so sult ir für war daz wol gelouben mir, daz ez da wart vil wol getan von mangem hochgemuotem man. nu seig ouch nu der abent zuo. si heten von dem morgen fruo unz an den abent ungemach, die nacht da maniger gern sach, dem liht von müede was vil we. so wold ouch maniger gern me siner vrowen dienen da: daz understuont der abent sa. sa do der dritte tac erschein, do was ich warden des enein, daz ich wold aber fürbaz. ir sult für war gelouben daz: ich was vil herzenlichen vro; hin ze veltkirchen zogt ich do, mit mir wol zweinzic ritter guot, die waren ritterlich gemuot. des tages, do ich dar solde chomen und daz min chunft da wart vernomen, die ritter von dem lande da do zogten alle gegen mir sa gezimirt und gewapent wol, der ich ein teil iu nennen sol: von havenerpurc min her gotfrit da gegen mir chom nach ritters sit und ouch sin bruoder, her arnolt; von den beiden wart geholt zwei vingerlin deswar wol. da chom von treven min her kol, her bernhart und ouch her ulrich, von himelberc des muotes rich( her zacheus was er genant) von sinem gesange wite erchant. der het an sinen lip geleit über daz harnasch munches chleit, ein münches cappen swarz gevar und het uf sinem helm ein har: ein breitiu blatte was dem geschorn. er het vil tiure des gesworn, daz er da nider die kunegin steche, daz was der wille sin. einlef ritter da gegen mir schone chomen, nimer was ir; uf den ich zehen sper verstach. ir ieslicher ouch zebrach sin sper uf mir deswar, der nach dem münch da was gevar, der chom gegen mir uf den rinc, daz was gar ein verlorn dinc. do ich in sach sus gegen mir chomen, der helm min wart abe genomen; ich hiez im sagen an der stat, sit er an im het munches wat und münch ouch wold für ritter sin, so wolde ouch da diu künegin mit im niht ritterschefte pflegen, des het si sich durch zuht bewegen. in min herberge ich do reit, da guot gemach was mir bereit, gemaches pflac ich da die naht. sa do der ander tac mit maht erschein, do schiet ich sa von dan; mir het der münch da leit getan der truoc ich im von schulden nit, des tages zogt ich unz hin ze sant vit. do ich ze sant vite zuo reit und daz min chunft da wart geseit, die ritter da niht langer biten, mit vreuden si da gegen mir riten. ich wart von in enpfangen wol also man friunt enpfahen sol, ir gruoz was gegen mir zühte rich, des neig ich in vil minneclich. mit freuden rit wir in die stat; den rittern ich do sagen bat, swer mit mir wolde dyostiren da, daz der sich solde wapen sa. des waren alle die ritter vro, alzehant sich wapen do wol fümf und zweinzic ritter wert, der lip ie hohes muotes gert. ich wart gewapent ouch ze vliz, ein niuwe decke von silber wiz wart da uf min orsse geleit, ein röckel was min wapenchleit, daz was wiz alsam ein sne. waz sol ich iu sagen me? ich wart gezimirt e nie baz, da mit ich uf min orsse gesaz und bant sa uf den helm min, man sach mich hohes muotes sin; die zöpfe min die waren lanc, uf ritterschaft stuont min gedanc, ich gedaht: hie ist manic biderber man, den ich wol aller eren gan und doch der eren, daz da bi min ere iht dest minner si. uf daz velt zoget ich zehant, da ich die ere gernden vant gegen mir halten mit den spern, man sach si schone tyostirens gern. ein sper ich in die hant do nam; ein biderb man do gegen mir quam, von eichelsperc min her reinher, der ie gegen schanden was ze wer. eine schone tyost wir beide riten, also daz vellen wart vermiten, diu ougen uns da niht entrugen, die sprizeln harte hohe vlugen. sa do diu schoene tyost geschach, do bestuont mich der von lebnach, her kunrat hiez der biderb man, der lop bi siner zit gewan. dar nach her kuone von vriberc, der mit dem libe ie ritters wert tet und mit dem guote niht( manic sin lantman von im des giht), und von dem berge her jacob, des herze ie warp nach hohem lob, mit mir der ritterlichen stach und ouch her kunrat von teinach. von nuzperc min her rudelin der chunde tiuwerr niht gesin, her gundaker von vrowenstein, des guot umb ere ie was gemein, mit mir da bede ritterlich stachen und ouch her heinrich von griffenvels, der biderbe hiez, der selten iht durch vorhte liez. von gurnetz der hochgemuot wülfinc chom schoene gegen mir uf den rinc, gezimirt ouch vil wunneclich; von gravenstein her heinrich chom ouch vil schone gegen mir da, mit den beiden ich do sa vil ritterlich zwei sper verstach. alzehant do daz geschach, do was der münch ot aber chomen uf den rinc; der het genomen in sine hant ein niuwes sper, mit mir ze tyostiren was sin ger. do ich in gegen mir halten sach, min munt uz ungemüete sprach:< deswar ich stiche mit iu niht, min zunge von warheit iu des giht.> den helm ich zehant abe bant, in min herberge ich zehant fuor und het die naht gemach. do ich den andern tac ersach, do bereit ich mich aber uf die vart; vil wol ich aber gewapent wart und hiez die ritter vragen sa, ob iemen wold mit mir tyostiren da. do daz den rittern wart geseit, ir wart vil kürzlich da bereit sehse des morgens und niht mer; der islicher het sin sper nach tyost gern in siner hant. doch ich si do bereite vant und alle gegen mir tyoste gern, ich gedaht: ich sol iuch schire wern. alzehant ein sper nam ich; do het von osterwizze sich her ortolf verre für genomen, man sach uns gegen einander chomen ritterlichen und also, daz da die drumzen vlugen ho, diu sper man schon da bresten sach, an beiden helsen daz geschach. von karlesperc her wichart sa gegen mir chom müezlichen da, da von sin sper ouch gantz beleip. vil ritterlich do gegen mir treip von straspurc min engelram, ich tet gegen im zewar alsam, wir taten beide der tyoste reht. do chom gegen mir her engelbreht von strazpurc, ein ritter wert, des herze ie hohes prises gert, er hete vil ritterliche sit. do chom gegen mir sa her sifrit, der sahse so was er genant und ze kernden wol bekant, er was für war ein höfscher man, da von er vreude vil gewan. der münch chom aber in münches wis und wold an mir da hohen pris vil gern wolde haben bejaget; da wart im sa von mir gesaget( min bote mit zühten im daz seit), die wile er an fuorte münches chleit, daz ich mit im da steche niht - ez were an eren mir enwiht. der münch uz hohem muote sprach:< so var ich ir doch immer nach, swelhes endes si hinnen vert, daz mir mit fuoge daz niemen wert; si müeze mit mir tyostirens pflegen, des han ich mich für war bewegen, daz benimt mir nimmer not, ez tuo aleine der gemeine tot.> die ritter riten alle do zuo mir mit zuhten und sprachen so:< vrowe, ir sult uns alle gewern, des wir mit zühten an iuch gern, daz ir mit disem münche hie ein sper verstechet; enruochet wie er sich gegen iu gechleidet hat, sin muot iedoch uf ere stat.> ich sprach:< sit irs mit zühten gert, so sol er sin durch iuch gewert.> ein sper bat ich mir palde geben, den buneiz lanc sach man mich heben; ir sült für war gelouben daz: ich was im herzenlich gehaz, ez was gar alle der wille min, daz ich im treffe den helm sin. ich sag iu wie diu tyost geschach: sin sper er ritterlich verstach, da mit so stach ouch in min hant hinder daz orsse uf daz lant, daz er sinnelos gelac; sin val mich harte ringe wac, da muost der biderbe liden spot, des valles manic munt lobt got. ich het in nach dem willen min gestochen durch den helm sin, im und den andern ich do sa gap vierzen vingerl al da. da mit so schiet ich sa von dan mit vreuden als ein selic man, des tages ich ze frisach reit alsam ein vrowe wol gechleit. ze frisach was manic ritter guot, die min da piten durch hohen muot und durch diu reinen süezen wip was da der hoch gemuoten lip. ich wart von in enpfangen sa deswar vil minneclichen da; si riten gegen mir uz der stat als si ir groziu zuht des bat. ir gruoz und ouch daz danken min sach man mit zuht gemenget sin, ir was vil maniger muotes rich; si vragten mich vil zuhteclich, ob ich des tages wolde stechen da, ich sprach uz hohem muote< ja!> si baten mich gemeine duo, daz ich pite unz des morgens fruo.< swaz ir gebietet, daz sol sin>, sprach ich. in die herberge min fuor ich mit hohem muote do, man sach mich sin mit zühten vro, uf minen lon stuont min gedanc. vor miner herberge was gedranc: sich huop ein buhurt, der was groz, mit schilden wart da stoza stoz. da wart vil ritterlich geritten mit chunst nach ritterlichen siten, man sach da schilde bresten vil. daz ritterliche ritters spil wart unz an den abent gar, diu orsse da wurden scheumevar; der tac was vil nach zergan, do muosten si ir buhurt lan. diu naht gemechlich ende nam. sa do der ander tac bequam, die hochgemuoten sach man sich wapen, also tet ich mich. uf daz velt wir zogten do, ich was vil herzenlichen vro, daz ich der lieben vrowen min des tages solde aber dienende sin. uf dem velde vor der stat hielt von niedekke her kunrat gezimirt als ein biderbe man. er rant mich ritterlichen an, sin buneiz der wart schone und lanc, nach vrowen lon stuont sin gedanc, sin orsse mit sporn er vaste treip, daz min ouch des niht sust beleip. ich sage iu, wie diu tyost geschach: sin sper er ritterlich verstach, daz ichz an minem halse enpfant; ich wunte in in sin zeswen hant, daz was mir innecliche leit durch sine hohe werdicheit, er was deswar ein ritter guot, vil ritterlich manlich gemuot. von buhse her otte und her dietrich min velte da doch ritterlich, daz was den biderben beiden zorn, daz si diu vingerlin verlorn heten; also stuont ir muot, man sach werben mer umb guot danne umb der werden minne solt, si waren breiten huoben holt. mit siben rittern stach ich da und zogt ouch do von danne sa, fünf vingerlin gab hin da ich. dar nach sach man danne riten mich gegen scheuflich sa zehant in daz werde stirelant; niunzehen ritter mit mir riten, nimer wan funfe min da biten. si riten gegen mir ritterlich und gruozten mich vil minneclich:< venus, vil edeliu kunegin, ir sült got willechomen sin ze freuden her in ditze lant!> des neig ich zühteclich zehant. ze scheuflich ich die naht beleip. sa do die naht der tac vertreip ich wapent ritterliche mich, als taten ouch die ritter sich, die tyostirens wolden pflegen; die heten sich ouch des bewegen, daz mans gezimirt schone vant. do zogten wir uf daz velt zehant, wol mich, daz ich si nennen sol, der da gezimirt gegen mir wol chom reht als ein biderbe man, der tyost und ritterschaft wol kan: von scheuflich her ilsunc er hiez, des herze nie des geliez, da von ein ritter wirdet wert, er was der hohes prises gert; funf hundert schellen oder mer fuort an im der muotes her, sin orsse vil chleiner sprunge spranc, sin zimir da so lute erchlanc, daz man da bi gehorte niht; silber vel und golt vel lieht, zendal rot, grüen als ein gras da sunderbar gehouen was, gezimirt was der lantman min, daz nie kein ritter umb den rin gezimirt wart für war nie baz, von rehter warheit sprich ich daz. er fuort ein sper in siner hant, daz man vil wol gechleidet vant, dar an vil chleiner schellen hie gestreut vil schone dart und hie, sin lip was in die tyost gestalt, er moht wol heizen swendenwalt. sin orsse er nam vast mit den sporn, sin schoene tyost wart da niht verlorn, er stach mir abe dem arme min den schilt, daz al die riemen sin brasten; als ein donerslac diu tyost erhal, der schilt gelac, min sper uf siner ahsel brast als der ein durren grozen ast ab einem poume zerret nider. ich gehort da vor noch niender sider von tyoste nie so grozen chrach als von der tyost alda geschach; sin schellen harte wite stuben, die schilde von der tyost sich chluben. sa do diu schoene tyost geschach, mit vier rittern ich balde stach und gap da hin fünf vingerlin. si sprachen:< disiu kunegin vert deswar ein schoene vart, got hat si wol unz her bewart, got müeze ir für baz pflegen durch sine guot uf al ir wegen!> gegen judenpurc ich do zogt in hohem muot also. ich wunschte, daz daz solde sin, daz diu vil werde vrowe min erchande gegen ir minen muot; ich gedaht also: si ist so guot, erchande si den willen min, si müest mir genedic sin. ze judenpurc enpfie man mich vil vliziclich, des dancht ouch ich mit zühten willeclichen sa; ich wart vil wol enpfangen da, die naht het ich da guot gemach. sa do der ander tac ufbrach, zehant ich wapen mich began, ich wolde niht langer da bestan, gezimirt uf daz velt fuor ich, do heten ouch vil schone sich gezimirt da niun ritter guot, die waren ritterlich gemuot; uf den ich niun sper da verstach, gar sunder velen daz geschach, min ir da vervelten dri, die waren da von vreuden vri....... sehs vingerlin sach man mich geben da hin und al zehant mich heben, gegen knütelvelde ich fuor ze tal mit vreuden bi der muor. des andern tages daz geschach, daz ich da wol zwei sper verstach und gab zwei vingerlin da hin, uf hohen lon stuont al min sin. ze liuben reit ich alzehant, da ich wol zweinzic ritter vant, die wol gemuoten min da piten. do ich chom zuo in dar geriten, ich wart von in enpfangen sa deswar vil minneclichen da; gegen mir ir ritterlicher antpfanc da diente für war wol minen danc. in min herberge reit ich duo, da was ich biz des morgens fruo. des morgens do diu sunne uf gie in den gazzen dort und hie hort ich holer floiten don; ich sach die ritter zogen schon uf daz velt gezimirt gar, ir wapenchleit was lieht gevar. do ich si für mich zogen sach, min munt uz hohem muote sprach:< die ritter zogent ritterlich, si mügen vil wol sin muotes rich.> zehant ich wapen mich began in wapenchleit wiz als ein swan, uf daz velt was al min ger, man fuort mit mir da zehen sper. do ich hin uf daz velt bequam, in min hant ein sper ich nam; do chom gegen mir min her dietmar von styer geruret vaste dar, diu orsse wir vaste zesamen triben, ich sage iu, wie diu sper geliben: ze chleinen stucken uf daz gras ietwederz da gevallen was. do chom gegen mir min her sifrit von torsiul, der het frumiu lit, dar zuo vil manliches herzen rat, sin lip begie nie missetat. er was vil ritterlich gemuot, des wart sin tyost da gegen mir guot, von unser beider speres chrach man sprizel hohe vliegen sach. ich wilz iuch kurzlich wizen lan: driuzehen sper uf mir vertan wurden da deswar vil wol; sit ich die warheit sprechen sol, drier tyost vervelt ich da, driuzehen vingerlin ich sa gap den, der sper man da sach bresten. sa do daz geschach, von liuben zogt ich do zetal hin da diu murtz hat ir val in die mure krefticlich, daz ist ein wazzer vische rich; bi dem reit ich ze berge do under eine burc, diu lit vil ho, diu ist capfenperc genant, in stirelande wol bekant. dar uffe gesessen was ein wirt, der was des willen unverirt, swa mit ein ritter immer sol lop erwerben, daz chund er wol; er was milt, hochgemuot, vor allen schanden gar behuot, er was chüene, wol gezogen, ich han iu von im niht gelogen. er schuof nach eren al sin dinc, er hiez von stubenberc wulfinc, er was liute und guotes rich, er lebte deswar lobelich. do dem vil ere gernden man min chunft aldar wart kunt getan, er sprach:< diu edel kunegin sol mir willechomen sin!> der hochgemuote der hiez sa den minen boten chünden da, daz si ir kouffen liezen sin, er sprach:< diu edel kunegin sol ez nemen von mir hie.> do man si da niht kouffen lie, die boten min die wolden dan, der biderbe bat si da bestan. er sprach:< sit iwer vrowe guot ist uf ir vart also gemuot, daz si umb sus niht nemen wil, so chouffet lützel oder vil, daz ist durch zuht der wille min; si solde aber hie bi mir wol sin, ich geb ez ir gern, daz sült ir für war wol gelouben mir.> min schaffer sprach:< des lone iu got! herre, ich sage iu ane spot, ir muot rehte hohe stat, daz si mir daz verboten hat vil vlizeclichen an daz leben, swer ir umbe sust iht welle geben daz ich des enpfahe niht; min munt für war iu des giht.> der hochgemuot hiez an der stunt daz tuon minem wirte kunt, als reht liep im waere daz leben: daz er den kouf mir solde geben so, swaz waere drier marche wert, daz er darumbe niht engert wan einen pfenninc und niht mer; daz schuof der biderbe, muotes her. do minem schaffer wart bechant der kouf also, er reit zehant, von danne was im harte gach. der biderbe sant im aber nach und sprach:< sag an, wa wildu hin?>< von hinnen, herre, stat min sin, der kouf ist hie mir alze guot.> des smielt der biderbe hochgemuot und sprach also:< ich sihe daz wol, durch zuht ich muoz und sol iu hie gar iwern willen lan, oder ir enwelt niht hie bestan; nu schaffet, swaz ir welt alhie.> da mit er reit da er enpfie mich deswar vil ritterlich, sin antfanc der was zuhterich. da mich enpfie der muotes her, wol drizic ritter oder mer uf orssen mit im gegen mir riten, gechleidet wol nach ritters siten. ir sult für war gelouben daz: ich wart e nie enpfangen baz danne mich der tugent riche enpfie. sa do der schoene gruoz ergie, in min herberge ich do reit gar sunder wapen wol gechleit, da ich die naht gemaches pflac. sa do mir chom der ander tac, ich wart gezimirt aber wol, ez was vil hohes muotes vol daz minnen gernde herze min: daz wart da vollechlichen schin. in miner herberge ich zehant den helm ze houbet vaste bant, ze velde reit ich ritterlich. da hielt gezimirt chosterich der von stubenberc also, daz ich sin was ze sehen vro; sin chostliches wapenchleit mit liehte da gegen der sunne streit. der hochgemuote, biderbe man gezimirt chom mich alsus an als er füer uz dem paradis; er hete vil ofte hohen pris mit siner ritterschaft bejaget. der hochgemuote unverzaget die tyost mir da so nahen reit, daz der hurt sich kume vermeit. von unser beider speres ort wart loch durch schilt mit tyost gebort, so daz diu tyost lut erhal und daz diu drumzun zetal vielen und der schilde ein teil; uf beiden armen wart da meil, diu tyost wart ritterlich geriten und etelich harnaschrinc versniten. alle, die die tyost gesehen da heten, die hort man jehen, si were geriten ritterlich. von stubenberc der muotes rich bant do abe den helm sin und iesch an mich ein vingerlin; da gab ich im mit willen sa, wan erz gedient wol hete da. dar nach von spern wart da chrach, der ich zwelfiu da verstach; nach minem willen ez da gie, wan ich tyost gevelt da nie. die hochgemuoten da uf mir zwelf sper verstachen, daz da ir deheiner nie gevelte min - do gab ich in zwelf vingerlin. mit urloube reit ich do von dan gegen kinnenberc; da saz ein man, des lip het hoher tugende vil, den biderben ich iu nennen wil: von buochowe otte was er genant. von zuht, von manheit wite bekant was der hochgemuote degen, sin lip chunde hoher tugende pflegen. er was mit zuhten vil gemeit, sin bote ein mile gegen mir reit; er sprach:< vil edeliu kunegin, iuch heizet willechomen sin in ditz lant ein windisch wip. diu vil mit ritterscheft ir lip gegen iu versuochen uf dem plan, ob ir ez welt für dienest han. min munt von warheit iu des giht: in disem tal ist ritter niht gesezzen, die der tyoste pflegen; da von so hat si sich bewegen gegen iu ze chomen mit den spern. ir sult si, vrowe, tyostirens weren, durch iwer hohe werdicheit sol ez ir sin vil unverseit.> ich smielt und hiez dem boten sagen:< swa ich noch ie bi minen tagen getyostirt het wider diu wip, da waer gar harnasch bloz min lip gegen ir aller tyost gewesen, und bin doch vor in wol genesen; ir tyost tuot herzenlichen wol, gegen in sich niemen wapen sol.> der bote sprach:< vrowe, iwer lip hat sich gechleidet als ein wip und habt doch drunder harnasch an: also bestat ir manigen man. da von so wil diu vrowe min gegen iu niht sunder harnasch sin, si wil mit harnasch iuch bestan vil ritterlich als einen man.> ich sprach:< her bote, iu si gesaget, ich bin vor allen mannen maget und bin den wiben bi gelegen, mit den kan ich wol freuden pflegen. ist iwer vrowe für war ein wip, die sol gar harnasch bloz min lip vil wunnecliche alhie bestan, ir hulde ich wol verdienen chan.> do sprach der bote alzehant:< iu sol min vrowe so sin bechant: ez ist ein ritter vil gemeit und hat sich als ein wip gechleit; ez ist ein minne gernder man und füert wibes chleider an, er hat durch minneclichiu wip gewaget ofte sinen lip.> ich sprach:< sit daz iwer vrowe ein man ist und daz er mich bestan wil hie durch sine werdicheit und wibes chleit hat angeleit, des bin ich inneclichen vro. daz saget im reht von mir also: er wirt hie tyost von mir gewert, sit er ir also schone gert.> da mit der bote do von mir reit hin, da er sinem herren seit, daz ich mit tyost in wolde bestan. do wapent sich der biderbe man in harnasch, daz gap liehten schin, sin helm chunde liehter niht gesin: dar uf so was ein wite rinc gemachet - horet fremdiu dinc! für war ich iu daz sagen wil: in sinem helm orringe vil was gemachet meisterlich, die orringe waren chosterich und hiengen verre hin zetal. er fuort zwen zöpfe, die waren val, groz und volleclichen lanc, ir lenge für den satel swanc. ez hete der hochgemuote man, seht, eine godehsen an, daz ist ein windisch wibes chleit, daz hete der biderbe an geleit; sin schilt was chosteliche pla, schapel dar uf hie und da waren wunneclich gestreut - der tyost er sich gegen mir da vreut. sin orsse daz was verdecket wol mit plabem zendal; scapel vol was gestreut diu decke gar, diu schapel waren lieht gevar von al den pluomen, die uns git des wunnen pernden meien zit; er fuort ein sper ze mazen groz, von pluomen ruch und niender bloz. sus chom der biderbe gegen mir her. do het ouch ich ein grozes sper in mine hant alda genomen, man sach uns gegen einander chomen uffe zwein snellen örssen so, da von die drumzen flugen ho; diu tyost da durch die schilde brach, daz manz uf beiden armen sach. diu tyost da schon ein ende nam. alzehant do gegen mir quam ein ritter, der was wol bekant: ottacker traege was er genant. der ritterlich gemuote man da mit einem sper mich an rant, daz was unmazen groz; des er vil chleine al da genoz, wan ich in nach dem willen min daz sper da durch den helm sin ob den venstern verre stach; den helm man mich da füren sach an dem sper wol ackers breit. iu si für war von mir geseit, daz da beliben ganz beidiu sper, ein ander tyost was al min ger. do het ouch im da an der stunt der helm bestroufet nasen und munt, daz er niht moht gestechen mer. do chom gegen mir geruret her von richenvels der wol bechant, her sibot so was er genant; des tyost was deswar gegen mir guot, er was ein ritter hoch gemuot. des biderben tyost und ouch der min die chunde da schoener niht gesin; do vande ich da tyost niht mer. von peuchenpach der tegen her vordert an mir do sin golt, daz het er ritterlich geholt als tet her sibot ouch daz sin; des gab ich in zwei vingerlin. des traegen ungefüeges sper wart mir da ganz nach miner ger, daz legt man uf den wagen min. ich gab im da niht vingerlin, wan er gevelt het min da. dar nach sach man mich zogen sa mit freuden an dem selben tage in hohem muot hin ze murzuslage. da het ich do die naht gemach. sa do der ander tac uf brach und daz vil lieht erschein sin blic, do zogt ich über den semernic gegen glokeniz alzehant, da ich wan sehs ritter vant, gezimirt schone tyoste gern - die sach man mich da snelle wern. si riten gewapent da gegen mir, ich het ouch mich gewapent schir in wapenchleit vil wunneclich; von ringenberc der muotes rich ein sper da wider mich wol verstach. al zehant do daz geschach, do stach ich einen ritter nider, der schamte sich des ofte sider. von torsewel ulrich er hiez; der wol gemuot des niht enliez, ich würde von im da angerant. do stach ouch in min zeswe hant hinder daz orss uf daz gras, sin sper ouch da verstochen was von im deswar vil ritterlich - da mit gelac er jaemerlich. dar nach verstach ich da vier sper, do was der ritter da niht mer gewapent uf daz velt bechomen, min helm do wart von mir genomen. ich gab da hin sehs vingerlin, da mit ich in die herberge min fuor, die ich vil schoene vant; min lip entwapent sich zehant. do ich al da entwapent wart, diu herberge min wart wol verspart, zuo mir nam ich wan einen chneht, der zuo dirre vart was reht. von danne stal ich mich zehant und reit mit freuden da ich vant die herzenlieben chonen min: diu chunde mir lieber niht gesin. diu guot enpfie mich also wol also von reht ein vrowe sol enpfahen ir vil lieben man. ich het ir liebe dran getan, daz ich zuo ir was dar bechomen: min chunft ir truren het benomen. si sach mich gern, als tet ich sie, mit chüssen mich diu guot enpfie. diu reine mich vil gerne sach, mit freuden het ich da gemach und wunne unz an den dritten tac, diu guote min güetlichen pflac. sa do der dritte tac bequam, eine messe ich do vernam; ich bat got miner eren pflegen, mir wart da güetlich friundes segen. alzehant ich urloup nam minneclich als mir daz zam, in hohem muot reit ich zehant hin da ich min gesinde vant. do ich ze glokentz chom geriten, die minen min da schone piten, die waren uf die vart bereit, alzehant ich danne reit. hin ze niwenkirchen ich vil schone fuor, do enpfie man mich mit willen deswar ritterlich; si waren hoher zuhte rich, die min durch tyostiren biten. do ich chom zuo in dar geriten, si wurden alle schier bereit, gezimirt in ir wapenchleit. ir waren niune, für war niht mer, die min da biten mit tyoste ger; do ich si do bereite vant, do wapent ouch ich mich zehant. der da des ersten chom gegen mir, der het gegen vrowen minne gir, der biderbe ortolf was genant von graetz, ein ritter wol bechant. er het gezimirt schone sich, der biderbe man der wundet mich durch schilt, durch al daz harnasch min mit der schoenen tyoste sin in die brust. do daz geschach und ich die wunden pluoten sach, do dahte ich mit dem röckelin daz bluot und ouch die wunden min. von puten her offe und ouch her heinrich, die brüeder bede ritterlich ir sper verstachen wider mich; ir beider niht vermiste ouch ich, ich verstach uf in zwei sper. do chomen gegen mir sehs ritter her, der aller tyost geriet also, daz da ir drumzen flugen ho. do ich niun sper alda verstach, ze herberge fuor ich durch gemach, des was mir zuo der wunden not. niun vingerlin von golde rot sant ich in mit willen sa, wan sis verdient wol heten da. die wunden min mir do verbant mit chunst eines guoten meisters hant. daz maere wart do witen chunt, ez waere diu küneginne worden wunt mit einer tyost so rehte ser, daz si niht möhte stechen mer; daz was den biderben allen leit. do mir daz mere wart geseit, ich sprach:< ich wil ze kirchen gen morgen, so lange hie besten. ich sol die liute hie lazen sehen, an mir die warheit rehte spehen, daz min lip ist vil wol gesunt. waz danne, bin ich lützel wunt? daz sol ich vor den liuten heln, mit fuoge so ritterlichen steln, daz sin hie niemen wirt gewar an mir als groz als umbe ein har.> gemach het ich alda die naht, sa do der ander tac mit maht und ouch diu sunne lieht erschein; do was ich warden des einein, daz ich so chleite minen lip vil wunneclichen als ein wip; min wibes chleit was lieht gevar, ich gie ze kirchen offenbar. swer mich so hochgemuoten sach ze kirchen gen, zehant er sprach:< deswar diu küneginne ist gesunt, si ist freudenrich und niender wunt, ir stat vil hoch noch ir gedanc.> ez wart umbe mich so groz gedranc, daz si die kirchtür drungen nider, do ich gie uz der kirchen wider. ez het für war min minne ger vil gerne da gestochen mer, wan daz ichs niht mer da vant. do zogt ich schone sa zehant mit freuden hin ze der niwenstat, min gesinde ich schone bat riten und sin hochgemuot, ich sprach:< zuht ist bi freuden guot.> sus reit ich unz an den kerebach, da ich gegen mir her füeren sach ein banir und wol zehen sper fuort man die straze gegen mir her; diu banir diu was silber wiz, dar in ein ember wol mit fliz was gesniten, der was pla. dar nach so reit ein ritter sa, der was genant min her berhtolt, dem waren die biderben alle holt durch sin vil hohe werdicheit. gezimirt schone er gegen mir reit und gruozte mich vil ritterlich, der biderbe man was tugende rich und gar an eren unverzaget: er hete vil ofte bris bejaget. des selben er sich da versach. do ich den man gezimirt sach, do wapent ouch ich mich zehant: den helm ich ze houbet bant und nam in mine hant ein sper. do chom ouch er gerüeret her als ein minne gernder man, der vrowen lon verdienen chan. der buneiz wart schoen und lanc, daz fiwer uz beiden helmen spranc also daz man ez verre sach, diu tyost da beidiu sper zebrach. er stach mir mit der tyoste sin den helm da an daz kinne min, daz mir daz kinne wart bluotes naz - ez wart nie tyost geriten baz. do bant ich baz den helm min, des was im not: die riemen sin waren druz gebrosten gar. do chom gegen mir der schanden bar von horschendorf min her wülfinc vil ritterlichen uf den rinc, uf dem ich driu sper da verstach, der tyost man in da gar vaelen sach. dar nach sa fünf ritter guot mich bestuonden durch hohen muot, der aller tyost da wol geriet; da mit ich abe dem velde schiet und gab da hin sehs vingerlin. her wülfinc het gevaelet min, des wart min golt im da verseit, daz was dem hochgemuoten leit. da mit so zogt ich in die stat. minen chamerer ich bat, daz er mir hiez ein wazzerbat bereiten uzerhalp der stat, so daz sin niemen würde gewar; vil gar verholn chom ich dar, min lip sa in daz bat gesaz, da von ich müede vil vergaz. min lip mit freuden batte sich, die bader, die da badeten mich, der einer mich erkande niht. dar nach ein wunderlich geschiht in dem bade mir geschach; mit vreuden liep, leit, ungemach wart mir da von wiben kunt, da von so wart min herze wunt. sus saz ich in dem bade alhie, min chamerere do von mir gie in die herberge min zehant, er wolt mir bringen min gewant. ir sult für war gelouben daz: gar mines gesindes ich eine saz; da von wil ich gelouben wol, sich füeget schiere swaz wesen sol. ich hab ouch dar an zwivel niht - swaz so geschehen sol, daz geschiht. des wart mir da ein teil bekant, ich sage iu, wamit ichz ervant: do ich saz aleine hie, ein fremder kneht do zuo mir gie vil wol gechleit, höfsch und chluoc, ich sage iu, waz der chnappe truoc: einen tepich der was guot, den nam der chluoge, hochgemuot, für daz bat er in da leit; dar uf so legt er vrowen chleit, ein risen und ein röckelin( diu chunden bezer niht gesin), ein gürtel der was chosterich, dar zuo ein heftel wunneclich, ein tschapel und ein vingerlin. des vingerls stein was ein rubin, rot als ein vrowen süezer munt, der manlich herze machet wunt; dar zuo er einen brief dar leit. der brief mit süezen worten seit, wer mir diu chleinot het gesant, daz tet er tiuticlich bechant. do ich daz chleinot do gesach, min munt uz grozem zorn sprach:< sagt an, wem habt ir ditz her braht? ja ist mir des vil ungedaht, daz ichs iht nem als umb ein har, daz sült ir glouben mir für war. nu tragt ez uz, daz ist iu guot, ich bin gegen iu niht wol gemuot.> der chnape sweic und gie zehant, da er zwen ander knehte vant; die truogen nach im rosen dar, gepletert vrisch und wol gevar. der streut er dar uf mich so vil, für war ich iu daz sagen wil, daz mich noch daz bat niemen sach, dar zuo der chnappe nie wort gesprach. swaz ich gezurnt, swaz ich gebat, er streut die rosen umb daz bat so vil, daz al diu dille gar wart wunneclich nach rosen var. dar nach er mir mit zuhten neic: swaz ich gesprach, vil stille er sweic, er was für war mir unbekant, von mir so gienc er alzehant. in grozem zorn er mich lie. min chamerere do zuo mir gie und braht mir al min badgewant; do er ditz chleinot bi mir vant, er sprach:< vil edeliu küngin, wie nu, waz sol ditz sin? ir sit bestreut mit rosen gar, ez ist hinne allez rosen var.> ich sprach:< da hastu missetan, daz du mich eine hast verlan; daz muoz ich wol von schulden clagen. ditz hat ein chnappe gar her getragen: rosen, chleinot und gewant; der ist mir leider unbekant, des muoz ich von der warheit jehen, daz ich in niemer han gesehen. da von muoz ich zornic sin, er hat ez ane den willen min allez zuo mir her geleit; daz ist mir inneclichen leit, solhe unfuoge ich nie bechant. nu reiche min badgewant, ich wil also ungebat uz gan und ditz allez lazen hie bestan.> do sprach der chamerere min:< nein, vrowe guot, des sol niht sin; ez waere vil sere missetan, wolt ir ditz chleinot hie verlan. die bader nement ez zehant, da bi so wurde si bechant, diu iuz durch liebe gesant her hat, da von waere ez ein missetat. si ist liht so gefriunt ein wip, daz ez iu gen möht an den lip, daz ir sin müeste schaden han, ob ir ez wolt hie verlan. da von latz behalten mich, bi minen triuwen daz rat ich, und wizet, daz ez ist iu guot, ob ir hie mit wislich tuot. da mit ir si und iuch bewart, biz daz ir endelich ervart, wie si vil guote si genant, die ez iu ze liebe hat her gesant; so sendet ez hin wider ir, ob ir welt, des volget mir, si ist iu holt, daz seht ir wol, da von man si behüeten sol.>< ich wil ez dich behalten lan durch anders niht wanne uf den wan, so mir diu vrowe wirt bekant, diu mirz verholn hat her gesant, daz ichz so sende hin wider ir; daz soltu wol gelouben mir: ich nim es von ir für namens niht, da würde min staete von enwiht. ich han gehoeret her al min leben, daz iemen dem andern muge geben iht guotes sunder sinen danc. ez waeren mine sinne chranc, naem ich von anders iemen iht wan von ir, der min herze giht ze vrowen und der ich wil leben, der dien ich immer umb ir geben.> min lip sa uz dem bade trat und fuor verholn sa in die stat in mine herberge durch gemach. des tages ich nie uz gesach, man sach mich lachen doch niht vil, wan zornic muot niht lachen wil; daz wart vil volleclichen schin des tages an al den freuden min. man sach mich lutzel wunne heben, mir was leit, daz man mir gegeben het chlenot ane den willen min, da von sach man mich truric sin. ich trahte hin, ich trahte her, ich gedaht also: ja herre, wer mac mir ditz chleinot han gesant? diu ist mir leider unbechant. ich gedaht: ich sol den brief wol mir hie heizzen lesen; waz ob ir nam geschriben dar an stat? den brief ich mir do lesen bat, der was geschriben meisterlich; er gruozte mich vil minneclich, sin gruoz der huob mich vil unho, nu hoert den brief, der sprach also: None do mir der brief da wart gelesen, man sach mich aber zornic wesen, ich was truric aber als e. mir tet herzeclichen we, daz si sich mir niht het genant und mir ir chleinot het gesant; daz was mir inneclichen leit, daz nim ich hiut uf minen eit. waz sol ich da von sprechen me? mir was leit, mir was we, ich was von zorn ungemuot. die naht gemach min was niht guot, von sorgen leid ich ungemach. sa do der ander tac uf brach, eine messe vernam ich da und zogt von danne schone sa. min gezoc was ritterlich, sus fuor ich gegen oesterrich. do ich chom an die bistnic, do sach ich liehter schilde blic, gezimirt helm, wiziu sper gegen mir füeren schone her; die ritter, die da gegen mir riten, die enpfiengen mich nach friundes siten. si hiezen mich willechomen sin:< venus, vil edeliu künegin, iuch hat got, vrowe, her gesant ze freuden uns in ditze lant, wir sin alle iwer chunfte vro, iwer lop muoz immer ho stigen, daz habt ir versolt, iu sint die biderben alle holt.> die mich da enpfiengen also wol, ein teil ich iu der nennen sol, ir waren drizic oder mer: ir einer hiez von gors wolfker, der was an tugenden so volchomen, daz von im niht wart vernomen, da von ritters lop wirt chranc, der biderbe ie nach eren ranc. ez sprach zuo mir der biderbe man:< chüneginne, vrowe wolgetan, ich wil iuch einer bete piten( die vernemt mit guoten siten), daz ir, vil edeliu chünegin, mich lazet iwer gesinde sin, iwer chamerampt sült ir durch iwer güete enpfelhen mir.> sa do er die rede gesprach, do reit zuo mir von tozenpach der ritterlich gemuot gotfrit; er sprach:< nu hoert ouch, wes ich bit. mich hat min herre her gesant und heizet iuch, vrowe, in ditz lant got und im willechomen sin, iuch siht vil gern der herre min, von regenspurc ist er genant des tuomes vogt; vil wol bechant ist der vil ere gernde man. swaz so er iu gedienen chan, des ist er willeclich bereit; daz nim ich wol uf minen eit: er dienet iu gar sunder wanc durch guoter wibe habedanc. er hat mich heizen an iuch gern, des ir in gern sült gewern, daz ir, vil edeliu chunegin, in lazet iwern marschalc sin; er ist guotes unde muotes rich, er wil iu dienen ritterlich, durch iwer hohe werdicheit ist iu sin dienst vil bereit.> ich hiez in beiden sagen so, daz ich ir waere ze amptliuten fro; swer aber der ampt min wolde gern, der muoz enpfahen mit den spern und muoz doch sin also gemuot, daz er der tyoste rehte tuot an allen dingen als er sol: der mac min ampt gewinnen wol. diu minen ampt sint ritterlich und sint doch da bi chumberlich; ez mac vil wol ein amtman min verliesen al die ere sin, er mac ouch vil wol bris bejagen, da von bedarf min hof niht zagen. für war ich iu daz sagen wil, dar inne ist speres chrachen vil. do sprach von gors her wolfker:< vrowe, waz sol ich sprechen mer? wan iwer hof stat ritterlich, man wirt dar inne wol eren rich; und wirt mir iwer chameramt, ich hanz, ob got wil, ungeschamt und wilz ouch von iu mit den spern enpfahen, swenne ir welt, vil gern.>......< da ze dreskirchen daz geschehen sol; ich hoere iu tugende jehen, ir sit ein so gefüeger man, daz ich iuch gern ze gesinde han, ir chunnet vrowen dienen wol, da von min lip iuch eren sol.> des danchte mir der biderbe man; er neig mir schon und reit von dan in hohem muote alzehant hin ze dreskirchen, da er vant sin harnasch und sin wapenchleit. daz wart da schier an in geleit, gezimirt als ein engel er wart, der biderbe, wan er guot niht spart. do man in von mir riten sach, von totzenpach der hofsche sprach:< vil hochgelobtiu chünegin, waz sol ich dem herren min von iu sagen? daz tuot mir chunt durch iwer zuht hie an der stunt; min riten iuch hie lutzel frumt, gern min herre fruo gegen iu chumt.>< ir sült dem tuomvogt von mir sagen: wil sin lip bris durch wip bejagen, so sol er min gesinde sin, und wirt sin lip der marschalc min, so muoz er sper mit tyoste drumen, daz mac an eren im gefrumen, ich bin des amptes im bereit und wil er erwerben werdicheit.> der hofsche do balde von mir reit hin ze wienen, da er seit mit zuhten gar die potschaft min dem hochgemuoten herren sin; der was der botschaft vil gemeit. die naht er do vil wol bereit sich und sin gesellen gar, ir zimir waren lieht gevar. in der zit chom ich geriten hin ze dreskirchen, da gebiten min hete der vil biderbe man, des lip untugende nie gewan: von gors der vil biderbe wolfker chom gezimirt gegen mir her; sin zimir als der sunnen schin schein mir da in diu ougen min. do ich in gegen mir chomen sach, min munt uz hohem muote sprach:< hie chumt der chamerere min und wil von mir hie daz amt sin enpfahen als ein ritter sol; des amptes min gan ich im wol, sit er ist also wol gemuot, daz er daz beste gern tuot.> do wapent ouch ich mich zehant, den helm min ich ze houbet bant, ich was gezimirt wunneclich.< wicha, herre, wicha, wich!> ruoft uz freuden an der stunt da vil maniges ritters munt. wir stapften gegen einander sa. do wir zesamen chomen na, do nam ich mit den sporn min min orsse als tet ouch er daz sin; die tyost wir da so nahen riten mit chunst nach ritterlichen siten, daz sich die schilde da bede chluben und daz diu drumzun hohe flugen, uf beiden helmen daz geschach, daz man diu sper da bresten sach. sus het der chamerere min enpfangen von mir daz amt sin; dar nach mich zehen ritter sa bestuonden ritterlichen da, der tyost da siben sper zebrach, ir dri man da vaelen sach, die schamten des vil sere sich, reht einlef sper verstach da ich. ich gab den siben vingerlin und ouch dem chamerere min, der het ez ritterlich geholt, im waren die biderben alle holt, er het vil ritterliche site, da liebte sich der biderbe mite den vrowen und der werlde gar, er was gar aller schanden par. daz was der kamerere min, der het do die gesellen sin und sich selben wol gechleit selbe aht in ritterlichiu chleit; ze fuozen er sa zuo mir gie, min harnasch er von mir enpfie, dar an so hiez er legen vliz, daz er gemachet würde wiz. ze fuozen zeumt er mich zehant in mine herberge, da ich vant nach minem willen guot gemach; der hofsche zuo mir güetlichen sprach:< vrowe, iu ist gemaches not.> der hochgemuote do gebot, daz man min herberge sparte zuo; da was ich biz des morgens fruo. sa do mir chom der ander tac, nu horet, wes min lip do pflac: der wart vil wunneclich gechleit in wiziu, liehtiu vrowen chleit, ich wart e nie gechleidet baz, wan ich für war wol weste daz, daz min hohe minne gernder lip des tages sehe manic schoene wip. min lip wart e nie baz gecleit; do min gesinde wart bereit, do huob ich mich zehant von dan. von gors der vil biderbe man, der werde chamerere min, der wolte do des niht lazen sin, er zeumt ze den fuozzen dannen mich; er het vil wol gechleidet sich. ich was vro, ich was gemeit, für malanstorf die straz ich reit, da widerfuor mir alzehant ein chneht, den ich vil wol bechant, der chunde hofscher niht gesin, er was für war der bote min. do ich in gegen mir riten sach, vil herzenlieb mir dran geschach. mit zühten mir der hofsche neid, min danchen ich gegen im versweic, für in so reit ich balde da, er huob sich hofschlich nach mir sa und sanc ein liet sa an der stunt; da mit so tet er mir daz chunt, daz er mir breht die botschaft, diu mir gebe hohes muotes chraft. daz liet mir in daz herze chlanc, daz da der hofsche, chluoge sanc, ez tet mir innerchlichen wol, wan ich da von wart freuden vol; ez duht mich süeze, ez duht mich guot, von im wart ich vil hochgemuot, min muot stuont uf gedingen ho, nu hoert daz liet, daz sprach also: None sa do ich daz liet vernam, von vreuden wart min truren lam, ich trahte her, ich trahte hin: ja herre, wie gesprich ich in, so daz ez iemen hie verste? got gebe, daz ez mir wol erge, ich muoz für war den boten min vernemen und al die botschaft sin. do ich der sprach mich bewac, da bi der straze nahen lac ein schoniu owe, dar reit ich. min chamerere der vleiz des sich, daz iemen nach mir rite dar in; min bote was hofsch und het ouch sin, der huob sich anderhalben dar, so daz des niemen wart gewar. iu si für war von mir geseit: in die owe selbe fünft ich reit; sa do ich dar chomen was, do erbeizt ich uf daz grüene gras, aleine ich in die owe gie, da ich den boten min enpfie; ich sprach:< vil lieber bote min, du solt mir willechomen sin!> er sprach:< ich nim des gruozes niht, er waer der botschaft min enwiht, kniet ir niht balde gegen mir nider, ich füer die botschaft min hin wider.> zehant als er die rede gesprach, vor sinen fuozen er mich sach chnien als ich spreche min gebet, min lip daz willeclichen tet. er sprach:< nu stet uf, sin genuoc, niemen so hohen pris getruoc! daz ich iu sage, solt ichz im sagen, er müeste hochgemüete tragen und müest von schulden wesen vro. iu mac der muot wol stigen ho, ich han iu solhiu mere braht, der iu ze saelden ist gedaht. iuch heizet willechomen sin iwers herzen meienschin, si hiez iuch grüezen minneclich und giht, ob ir sit freuden rich, des si si herzenliche vro. si hat enboten iu also, daz si von iwer werdicheit in herzen hochgemüete treit. diu schoene, tugent riche giht, si habe an iwern eren pfliht, swaz so iu eren si geschehen, des welle si für saelde jehen; ir habt die vart durch si getan, da von wil si des ere han, swaz so iu eren widervert - da mit ir truren wirt verzert. ir mügt wol hohes muotes sin: si hat ditze vingerlin iu ze liebe her gesant, daz hat si an ir wizen hant getragen mer danne zehen jar, daz hiez si sagen iu für war; ir sült für war gelouben daz: si ist iu holt gar sunder haz.> do ich daz vingerlin enpfie, ich kniet nider an diu knie, ich chust ez sa wol hundert stunt, da mit tet ich im liebe kunt. ich sprach:< so wol mich, immer wol! ditz chleine vingerlin sol mir immer geben hohen muot, ez muoz mir sin für truren guot immer mer die wile ich lebe. wol mich der wunne pernden gebe! mir muoz ditz chleine vingerlin vil liep in minem herzen sin, wan ez mir gibt vil hohen muot. ich han ez liep für allez guot und liep für allez daz ich han und immer mer gewinnen chan. wol mich, daz ich ie wart geborn! wol mich, daz ich si han erchorn ze vrowen über minen lip! si reine, süeze, saelic wip, si vrowe ob al den vreuden min, si ist mines herzen freuden schin, si ist miner hohen vreuden gebe, ich dien ir al die wile ich lebe. swaz ich vil minne gernder man ir immer mer gedienen kan, des hat si mir gelonet wol, ob ich die warheit sprechen sol; nie man so hohez lop getruoc, im waere der werdicheit genuoc, diu mir hie ist von ir geschehen, des muoz ich von der warheit jehen.> do sprach zuo mir der bote min:< ir sult niht langer bi mir sin, ir schült gegen wienen schiere varn, daz iuch da müeze got bewarn! des ist iu not gar endelich: si sint vil hohes muotes rich, die iu da wartent mit den spern, iuch sehent die hochgemuoten gern.> ich sprach:< vil lieber bote min, du solt min gar ane angest sin; wie chunde iht leides mir geschehen, sit daz ich dich hore jehen, daz mir min vrowe genedic si? und waere ir iegliches dri, die mir da wartent mit den spern, ich trowe si alle wol gewern.> sus schiet ich von dem boten dan reht als ein hoch gemuoter man, ich was vil herzenlichen vro, min muot gestuont mir nie so ho. ich gedaht: ich sol hie speres chrach machen und den ungemach füegen, die sich wapent hie. ze minen pferden ich do gie. miner chnehte do einer sprach, do er mich zuo im chomen sach:< vrowe, wa sit ir hin gewesen? ir chünnet lange bluomen lesen.> ich sprach:< ich han ein plüemikin gebrochen, des daz herze min muoz immer wesen hochgemuot, ez ist mir gar für truren guot; des soltu mit mir loben got. nu rite hin und wis min bot und sage den rittern, daz si sich wapen schier, als tuon ich mich; ich wil aber der vrowen min mit speres chrach dienunde sin, du solt in von mir sagen so, mir sta der muot ze vreuden ho.> sa do der bote von mir reit und er den hochgemuoten seit, daz min lip het tyoste ger, si sprachen alle:< harnasch her!> die hochgemuoten balde sich zimirten da, als tet ouch ich; ich wart gezimirt schone sa in liehtiu wapenchleit alda. min zimir was des tages guot, ich wart e nie so hochgemuot. ich het ein starches sper genomen, do sach ich gegen mir her chomen von horschendorf den biderben man, er wolt ot aber mich bestan, er het vil gern ein vingerlin verdienet mit der tyoste sin. ich sage iu kürzlich, wie ez geschach: zehen sper ich da uf im verstach; daz er der tyost gar velet min, da von sach man in zornic sin. sin zehendiu tyost also geschach: min ros er durch daz houbet stach, daz ez vil chume da von genas, diu tyost dem biderben leide was. sa uf ein ander ros ich saz. ir sült für war gelouben daz: ich het da gern gestochen mer, do chom von gors her wolfker, der werde chamerere min; er sprach:< sin sol hie nimer sin, ich laze iuch stechen nimer hie.> durch sine bet ich ez do lie. do entwapent ich mich zehant und leit an mich wiplich gewant, dar in wart ich vil wol gechleit. min lip do gegen wienen reit; mit mir wol ahzec ritter guot dar zogten durch ir hohen muot, gezimirt alle ritterlich, ir was vil maniger muotes rich. min lip was ouch von herzen vro, min muot gestuont mir nie so ho, ich vreut mich von der vrowen min, mich freut daz chleine vingerlin, daz diu vil guote mir het gesant abe ir vil linden wizen hant; daz was min trost für ungemach: ich was vil vro, swenne ich ez sach, ich het vil hohe minne ger. do reit die straze gegen mir her der ritterliche gemuot tumvogt; ich sage iu, wie er gegen mir zogt: der hochgemuot het minne ger, vor im fuort man ein banir, ze tal gehalbet wiz und rot, dem biderben was nach eren not. dar nach fünfzec armbrustschützen sa zogten deswar schone da, die furten ir armbrust alle enbor; den zoch man fünfzec louffer vor, die waren schoen und snel genuoc, der ieslicher uf im truoc ein turksen satel veste gar; sus zogt gegen mir der schützen schar. dar nach sa fünfzec chnappen riten, gechleidet wol nach knehte sitten, je zwen und zwen die straze her; der ieslichen man ein sper fuort bi einem louffer guot. ir herre was vil hochgemuot, daz wart da an der verte sin gegen mir vil volleclichen schin. ir sült für war gelouben mir: man fuort dar nach aber ein banir, diu was reht als diu erste gevar; dar nach so sach man ziehen dar fünfzec ros; als manigen schilt man da bi fuort, da nie gezilt was dannoch durch tyoste loch, si waren niuwe und lieht dannoch. die schilt gelich waren gar: ir ober teil daz was gevar schone beltzveh, wiz und bla, wol underscheiden hie und da; daz nider teil daz was gar golt, under dem wapen was geholt e vil ofte vrowen danc und etelich süezer umbevanc. dar nach fuort man driuhundert sper, gar starc genuoc, daz was ir ger, den man diu sper da fuorte mit, daz man mit zühten für mich rit; die knehte gegen minem gruoze swigen, mit grozen zuhten si mir nigen, sie zogten für mich schone da. dar nach so sach man riten sa reht fünfzec ritter hochgemuot in cappen grüen, die waren guot und ouch vil meisterlich gesniten. die hochgemuoten gegen mir riten, ich wart von in enpfangen wol; des danchte ich als man danchen sol vriundes gruozen, ane wanc was gegen in min habedanc. von ir gesinde was grozer chlanc, diu minne ir etslichen twanc mit ir vil starcken chraft also, daz man in sach da von unvro, ir was ouch maniger hochgemuot. diu minne also ir friunden tuot: si tuot dem we, si tuot dem wol, si gibt mit seufzen hertzen dol. dar nach der biderbe tuomvogt reit, ich sage iu, wie er was gechleit: ez fuort der ere gernde man von scharlach ein cappen an, dar ob so fuort er einen huot, der was von pfansvedern guot gemachet deswar meisterlich, er was von berln chosterich. sin roc von einem pfelle was, des varwe was grüen alsam ein gras; ir sult für war gelouben mir: da was von golde uf manic tier gemachet, daz vil liehte schein; er het an siniu beidiu bein zwo swarze hosen guot geleit: sus was der biderbe man gechleit. er fuort zwen sporn guot genuoc, ein pferde den hochgemuoten truoc, daz was starc, vil sanfte ez gie, ja han ich sit noch da vor nie so rehte schoenes niht gesehen, des muoz ich von der warheit jehen; der zoum und ouch der satel sin diu kunden bezzer niht gesin. do er mich zuo im riten sach, der hochgemuot hofschlichen sprach:< venus, vil edeliu künegin, ir sült mir willechomen sin! an swiu ich iu gedienen chan, daz wirt vil willeclich getan mit rehten triwen sunder wanc, daz ist min muot und min gedanc.> ich neig im und hiez im sagen, ich wolde im holdes herze tragen mit triwen ane valschen muot, sit er vor schanden waere behuot und daz er durch sin werdicheit mir dienstes waere also bereit; da von so wüchs in allen wis von grozem reht sin hoher bris. er sprach:< vil edeliu chünegin, ich wil iu immer diende sin; iwer marschalcampt mir her lihet, daz ist al min ger, dar an wil ich iu dienen wol mit rehten triwen als ich sol; vil edeliu kuneginne guot, ich trage iu diensthaften muot.> der tuomvogt sprach aber:< vrowe min, möht ez in iwern hulden sin, ich wold des marschalcamptes mich hint underwinden, füegt ez sich. herbergen wold ich in der stat gewalticlich, ez ist min rat, daz hie die herberge von iu nem ein ieslich ritter als im daz zem.> ich sprach:< vil lieber marschalc min, swaz ir gebietet, daz sol sin, ir sit so ritterlich gemuot, swaz so ir mir ze dienest tuot, daz mir daz allez wol behaget; iu si für war von mir gesaget, swaz so ir eren bietet mir, da von so eren richet ir.> da mit der tuomvogt alzehant mit freuden gegen wienen rant, sin schützen und sin chnappen gar dar mit im gahten, daz ist war, sin ritter bi mir hie beliben; mit freuden wir den weg vertriben, ir schimpf was gegen mir zühterich und ir gebaerde ritterlich. do der tuomvogt ze wienen quam, er herbergt so als daz wol zam in al der stat gewalticlich. da enwas dehein burger so rich, er muost in da herbergen lan. do daz herbergen was getan, der tuomvogt do die liute bat mit zuhten leben in der stat. do min chunft dar den vrowen gar wart gesaget gar für war, do wart vil manic chostlichez chleit an maniger vrowen lip geleit; si chleideten sich enwiderstrit, ir ieslichiu het des nit, ob sich diu ander chleidet baz, der truoc si sa darumbe haz. der vrowen muot ist so gestalt: si sin junc oder alt, si habent gern gewandes vil; swelhiu sin doch niht tragen wil, diu hat ez gern, mac sis bejagen, darumbe daz si müge gesagen:< und wolde ich, ich waer baz gechleit danne mangiu, diu ez vil gern treit.> guot chleit den vrowen schone stat, ez ist min tumbes mannes rat, daz man si gern chleide wol, sit daz ein man sin guot wip sol reht haben als sin selbes lip. ein biderbe man sol sin guot wip reht haben als sich selben gar, den rat den gib ich offenbar. die vrowen waren wol gechleit ze wienen; do ich zuo in reit, die gazzen waren alle vol von vrowen; daz tet mir so wol, daz ich da von wart hochgemuot. ich sach da manige vrowen guot: von den wart ich enpfangen so, daz ich sin wart von herzen vro. do ich ze wienen chom geriten, vor miner herberge min gebiten het ein ere gernder man, den ich vil wol genennen chan: er hiez von kuenringe hadmar. mit einer ritterlichen schar mich der hochgemuot enpfie, hurta hurta, wie ez da gie! vil ritterlich wart der antphanc, vor miner herberge was gedranc von einem buhurt der was groz, mit schilten vil manic grozer stoz wart da gestozen, daz ist war. von kuenringen min her hadmar einpfie mich mit einem buhurt da, in mine herberge reit ich sa. in eine line saz da min lip, ich was gekleidet als ein wip; daz man mich in der line da sach, daz fuoget den biderben ungemach. der buhurt gie her und dar, mit rotten er sich vaste war, da wart groz hurten niht vermiten, diu jungen da nach brise riten. do ich die ritter ungemach so ritterlichen liden sach, do hiez ich sagen dem marschalk min, daz er siz alle baet lazzen sin. do er si des von mir gebat, den buhurt lie man an der stat, er wart durch mich fürbaz vermiten, ze herbergen si do alle riten. der tac was an den abent chomen, der buhurt ende het genomen; nach minem boten wart gesant von mir: der chom mir alzehant, mit im ich von den liuten gie, da ich in anderstunt enpfie. ich sprach:< vil lieber bote min, du solt ot aber willechomen sin! du solt mir uf die triwe sagen und die warheit niht verdagen, wie sich diu vrowe min gehabe; daz sag mir, wol gezogner chnabe, ob si si truric oder vro, stat ir der muot ze vreuden ho, so chan mir nimmer missegan - von ir ich al min vreude han. si ist, an der al min saelde stat, si ist, diu den dienst min hat, daz ich ir einer immer lebe, si ist gar miner vreuden gebe, dar zuo gar miner eren wer; ir hulden ich mit triwen ger, ich han ze vrowen si erchorn, ich bin ze dienst ir geborn.> min bot der sprach zehant also:< si gehabt sich wol und ist vil vro, ich hort die tugent richen jehen, swaz so iu saelden waer geschehen, des waer si herzenlichen vro. ez sprach diu reine, süeze also: « swaz so im eren widervert, da von ist vreude mir beschert. » ir sult für war gelouben daz: si ist iu holt gar sunder haz, daz hat si iu erzeiget wol, sit ich die warheit sprechen sol, da mit daz si iu hat gesant ab ir vil linden wizzen hant bi mir ein chleinez vingerlin, daz sol ir liebe warzeichen sin. ich sage iu, daz diu guote giht, si habt an iwern eren pfliht, swaz so iu eren widervar, daz zel si ir für saelde gar; ir sit ir liep, si si iu holt, daz habt ir wol gegen ir geholt mit ritterlicher arbeit, daz hat diu guote mir geseit.> ich sprach:< so wol mich, immer wol, sit ich der werden dienen sol gar mit ir willen miniu jar! daz tuot mir also sanfte gar, daz ich da von bin hochgemuot; niht dinges mir so sanfte tuot, so swenne ich ir iht dienen sol, daz weiz für war got von mir wol. bote, nu soltu raten mir wol, als ich getruwe dir; ich sage dir, wes ich han gedaht: sa als diu vart min wirt volbraht,( nu merke reht, waz ich dir sage) dar nach sa an dem ahten tage wil ich turniren, mac ez sin, ze dienst aber der vrowen min. der choste chleine mich bevilt, fünfzic ritter minen schilt da ze dem turneye müezzen tragen, mit den wil ich da bris bejagen, gezimirt süln si schone sin alle von dem schilde min; ze niwenburc sol daz geschehen, da sol man vrowen dienen sehen under schilden ritterlich. bot, ich bin so muotes rich warden von dem vingerlin, ez muoz für war min ende sin, oder ich gedien ir eteswaz, da von ich ir gevalle baz, gegen ir also min herze stat. bote, nu sprich, waz ist din rat?>< herre, ich rate iu daz vil wol: swa mit ein ritter dienen sol, des sült ir sein vil bereit mit luterlicher staeticheit! ir mügt ir gerne dienen vil, si mac gelonen so si wil, dar zuo ist si so wol gemuot, daz si iu doch genade tuot. iu si für war von mir gesagt: der turnei mir vil wol behagt, ir sült daz wizzen endelich: ir werdet da von vil eren rich. er muoz von reht gevallen wol, niemen iu in leiden sol, sit iu der muot uf ere stat, so ist der turnei gar min rat.>< vil lieber bote, ich bite dich, des du solt wol gewern mich; ob ez mit fuoge müge sin, so rit ot aber ze der vrowen min und bit si durch ir werdecheit, der got hat vil an si geleit, daz si ir chlenot sende mir zuo disem turney bi dir. nu bit si durch ir hohe tugent und durch ir reine, süezze jugent, daz si mir sende eteswaz, da bi ich müge erchennen daz, daz si den dienest min für guot nem, so wirde ich hochgemuot; ob ich ir chleinot sol han, so chan mir nimmer missegan.>< herre und friunt, ich rite dar, got iwer saelde an mir bewar, ich wirbe ez als ich beste chan! ob mir diu guote, wol getan daz chleinot gibt als ir da gert, und wird ich des von ir gewert, ob si iu so genaedic ist, so chum ich iu in kurzer vrist.>< nu var also, got müez din pflegen! dar und dan uf dinen wegen müeze dir saelde volgen mit, der bet ich got von herzen bit! wirdestu des chleinodes dort gewert, so han ich, des min herze gert; da mit so müeze din pflegen got, vil lieber friunt, getriwer bot.> der bot schiet von mir sa zehant, ich gie da ich gerihte vant min bette, dar an ich beleip, biz daz der tac die naht vertreip. ein messe ich do vernam und enpfalch mich gote als daz zam, wan ane in niemen ere mac behalten einen halben tac. do ich den segen da enpfie, in mine chamer ich do gie; da wart ich gewapent wol also von reht ein ritter sol, der sines libes angest hat und dem der muot uf ere stat. da leit ich über daz harnasch min ein wiz gevalden röckelin; do ich daz röckel an geleit, einen gürtel drier vinger breit gurt ich über daz röckel da und spien ouch für den busem sa ein spanne breites heftelin, daz chunde ouch bezzer niht gesin. einen slegir uf daz houbet ich leit: sus was min lip alda gechleit. min muot der stuont zeware ho, min busuner ich do hiez blasen und machen schal, der schal vast in die stat erhal; den rittern tet man da mit chunt, daz ich bereit was an der stunt; under in was vil maniger vro, zuo mir so zogtens alle do. ich gie mit vreuden sa zehant, da ich min orsse verdecket vant mit einer decke silberwiz, dar an mit howen grozer vliz was von meisters hant geleit; der meister, der die decke sneit, der chunde manige spehen snit, da er sin loen wol diente mit. daz ros was starc, snel und guot, dar uf saz ich vil hochgemuot, uf ritterschaft stuont al min ger; man fuort da mit mir drizic sper, diu waren elliu silbervar. min slogur dachte min antlütz gar, dar durch ich doch vil wol gesach; nu horet, waz des tages geschach: do ich uz miner herberge reit, selbe ahte het sich gekleit von gors der chamerere min, sin chleider chunden niht gesin bezzer danne si waren da, er nam mich bi dem zoume sa, ze füezen zeumt er mich von dan, mit mir reit da manic biderbe man. bi mir was daz gedranc vil groz, die lin da waren ninder bloz, si sazzen alle vrowen vol, ir blic tet minem herzen wol; ich sach da vil manic schone wip, des wart vil hochgemuot min lip: vrowen schowen sanfte tuot, ir grüezen gibt vil hohen muot. sanft ich durch die stat do reit, wol hundert ritter wol gechleit uf schoenen pferden bi mir riten; ir chleider waren wol gesniten und allez ir gesinde guot, si waren ritterlich gemuot, si sungen und waren vro, seht, dirre sus, der ander so. da bi ouch sehzic ritter riten, gewapent wol nach ritters siten, ir wapenchleit was wunneclich und ir gezimir costerich, ir etesliches wapenchleit mit liehte da gegen der sunne streit, si waren gezimirt alle wol und ritterliches muotes vol. sus chom ich uf daz velt geriten, da min vil schone het gebiten der ritterlich gemuot tuomvogt. do er sach, daz ich zuo im zogt, der hochgemuot do alzehant den helm sin ze houbet bant und nam in sine hant ein sper: ze vrowen dienen was sin ger. gezimirt was der biderbe man, als ich iu wol gesagen chan: ein rusch von pfansvedern gut fuort uf dem helm der hochgemuot, den aller hande untugende vloch; diu rusch was wol ellen hoch, gebunden uf den helm sin mit einer risen guot sidin. der biderbe leit umbe ere not. von einem samit, der was rot, was sin wapenrock gesniten, dar an was howen niht vermiten; ein isen als ein eichin blat der hofsche da mit in howen bat, da mit wart er gehouwen gar; sin decke was alsam gevar. er warp vast umbe der minnen solt. sin schilt was niderthalben golt, daz ober teil was pelzvech gar, sus truoc den schilt der schanden par. sin orsse was snel, starc und guot, er was vil ritterlich gemuot, uz eren er nie fuoz getrat, daz wart wol schin an maniger stat. von gors der chamerere min sprach:< vrowe, vil edeliu chünegin, hie chumt der tuomvogt gegen iu her; nu nemt in iwer hant ein sper und sitzet vaste, daz ist iu guot, er ist vil ritterlich gemuot, dar zuo ist er ein starcher man, sin ritterschaft er vil wol chan.> ich tet als mich der biderbe hiez: ein sper man in die hant min stiez. nu was ouch für den tuomvogt chomen, ein ritter het sich für genomen,( daz was iedoch dem tuomvogt leit) ein snellez orsse der biderbe reit: von stier so was er genant gundacker und was wite erkant. der biderbe vaste gegen mir treip, der tuomvogt dort ouch niht beleip, si triben beide enwiderstrit gegen mir; des was ouch zit, daz ich min orsse mit sporn nam: min lip vil vaste da gegen in quam. des vordern velt ich gern sa, den hindern traf min tyost alda. da schilt und helme zesamen gat und da den hals daz collir hat beslozen, da traf in min hant so daz daz collir wart entrant und daz der starche biderbe man ein teil sich nigen da began. daz in min tyost niht da vermeit, daz was zewar uns beiden leit. sus wart min tyost alda geriten. ob mich ir beider sper da miten? nein, ir tyost also geschach, daz ieslicher wol verstach sin sper uf mir, daz ist also; der von stier der was des vro, daz er von mir ein vingerlin verdient da mit der tyoste sin. daz gedranc was also groz uf dem velde, daz mich verdroz; si drungen dort, si drungen hie, si drungen so - seht - daz ich nie moht da gewinnen einen rinc, daz was mir doch ein müelich dinc. min buneiz muost da sin unlanc, mit dringen man mich des betwanc. den biderben den was gegen mir ger, vil ofte ir dri ranten her mit einander gegen mir, so groz was da ir tyoste gir. swanne ich daz sach, geloubet daz, mit chunst ich deste vaster saz; swanne ich si sach sus gegen mir varn, ich bat min ere got bewarn. mit chunst ich vaste des tages reit, da von der hurt mich da vermeit, het ich mit chunst da niht geriten, so het der hurt mich niht vermiten. daz velt was allez ritter vol, da wart manic sper verstochen wol durch vrowen von der ritter hant und vil manic harnaschrinc entrant. do ich wol zweinzic sper verstach, nu horet, waz mir do geschach: ein ritter chom da gegen mir, der het vil hohe minne gir, von stritwisen min her kunrat was er genant, vil hohe tat het sin lip durch wip getan, er was für war ein biderb man. er treip gegen mir vast uf den hurt, ein starchez sper der biderbe fuort, daz er uf miner brust verstach, daz ez mir durch die blaten brach; do traf ouch in diu tyoste min oberhalp des schildes sin an den hals, daz im bechant wart ritters vallen uf daz lant. von des biderben mannes val wart uf dem velde grozer schal! ez sprach in spotte maniger sus:< warte, wie diu küneginne venus die ritter stichet nider hie, ich sach bi minen ziten nie vrowen also vellen man, als si die ritter vellen chan.> do gab man mir ein ander sper, do chom vil schone gegen mir her von totzenpach min her sifrit; wie nahen mir der biderbe rit, daz sag ich rehte als ez geschach: sin sper er ritterlich verstach und zart mir mit dem schilde sin den stuchen von dem röckelin. do vaelt ouch sin min tyost niht, ich traf in, da der helm lieht gibet den ougen irn schin, alda traf in diu lanze min also daz al des helmes bant gar brasten und daz uf daz lant viel der helme, wizzet daz: der biderbe ritterlich gesaz. dar nach ich reht niun sper verswant vil ritterlich mit miner hant, min schilt der was zestochen gar, bi minen triwen, ez ist war: er was zestochen dort und hie, daz er wan bi dem riemen hie. do chom der tuomvogt alzehant, den schilt nam er mir von der hant und bant mir abe den helm min; er sprach:< vil edeliu kunegin, ich laz iuch hie niht stechen mer, ir habt verstochen drizic sper hie, des ist iu alze vil, niht mer ich ius gestaten wil.> mich nam der hochgemuote man sa bi dem zoum und zoumt mich dan. mit mir er von den liuten reit, da ein tepich was nider geleit, dar uffe entwapent ich mich da und chleite mich als ein vrowe sa, ich wart da schiere wol gechleit in chostlichiu vrowen chleit - ez wart nie vrowe gechleidet baz. uf ein schoen pferd ich saz. ich reit da ich tyostiren sach, da liten ritter ungemach: mit ritterlich arbeit vil maniger ungemach da leit, man tyostirte dort und hie, vil manic schoen tyost ergie, uf dem velde was grozer chrach, vil drumzun man da vallen sach. da wart verstochen vil manic sper. waz sol ich iu sagen mer, wan daz da was schoen ritterspil; da wart getyostiret vil und manic schoen tyost geriten, mit chunst nach ritterlichen siten da manic schoen puneiz geschach. do min lip des gnuoc gesach, die ritter ich ez lazzen bat, do zogt wir sa gar gegen der stat, min lip mit zuhten was gemeit. ein ritter sa do zuo mir reit, der sprach:< vil edeliu künegin, iu hat enboten der herre min, von kuenringen min her hademar, er well iu dienen siniu jar darumbe, daz ir hie bitet sin, vil hoch gelobtiu künegin, biz daz sin lip gewapent sich. des hiez er, vrowe, iuch biten mich, daz er versteche gegen iu ein sper noch hint, daz ist des heldes ger; swaz iwer wille dar an si, daz enbietet im, vrowe wandels fri.> ich sprach:< nu sagt hern hademar, daz min lip ist hint müede gar, daz er daz durch sin fuoge tuo und sich enthalt unz morgen fruo; und wil er danne zehen sper verstechen, gern ich in des wer, ich weiz wol, er ist so wol gemuot, daz erz mit guotem willen tuot.> der bot sprach:< edeliu künegin, er solz hint gern lazzen sin, sit irz im morgen sit bereit.> da mit der bote von mir reit und sagt herrn hademar, swaz ich im enbot mit zuhten gar. er sprach:< ich hanz wol für guot, sit si ez morgen gerne tuot.> da mit reit ich an minen gmach. eine rede man do da von mir sprach, diu was mir herzenlichen leit; man sprach:< diu küneginne hat verseit hern hademar ir tyoste hie, daz tet si für war ritter nie; ich waen, siz darumbe hat getan, daz man des giht, er minne die man.> do diu rede also verre quam, daz si her hadmar vernam, ir sült für war gelouben daz: er wart mir herzenlich gehaz - daz was doch ane die schulde min! er sprach:< ez muoz diu kunegin umbe dise rede geligen nider!> des vleiz er sich vil sere sider. in miner herberge was ich do und het gemach, min muot stuont ho. ein ritter chom zuo mir zehant, der iu von mir hie wirt genant: von künegesbrunne der biderbe man her engelschalc, der nie gewan deheinen unritterlichen muot, er het vor schanden sich behuot. der biderbe tet mir an der stunt durch sine zuht vil heinlich kunt, daz mir her hadmar waer gehaz, und sagt mir rehte gar umbe waz; er warnte des durch triuwe mich:< her hademar der hat sich vermezzen tiwer, er füege iu leit, daz han ich iu durch guot geseit.> ich sprach:< des mac wol werden rat; swen er gegen mir geschaffen hat mit hurt, dem mac da schade geschehen als liht als mir - daz laze ich sehen. swer mich mit hurt sol riten nider, ich tribe min orsse gegen im hin wider also daz er liht an der zit ze huffen mit mir nider lit.> doch danchte ich da dem biderben man des warnens, des er het getan mich; da mit schiet er von mir, ze ruowen was do al min gir, durch ruowe ich an dem bette lac, biz daz mir chom der ander tac. do chleit ich mich und reit von dan, mit mir reit dan manic biderbe man. ich het mich aber wol gechleit. gegen niwenburc min lip sa reit, über die tuonowe fuor ich da und reit enhalp ze niwenburc sa, da min wol hundert ritter biten. die biderben schone gegen mir riten, si vlizen des mit willen sich, daz si da schone enpfiengen mich. ez was dan noch des morgens fruo: mit ritterschaft wir griffen zuo, da wart ein schoene ritterspil, der ritter was dar chomen vil, da von ich sin da fruo began; da was vil manic biderbe man, da zimirt maniger wol den lip durch diu vil reinen, süezen wip. ich was ouch da gezimirt wol. von reht ich iu nu sagen sol, wer da des ersten mit mir stach: her gotfrit von totzenpach was genant der biderbe man, sin lip untugende nie gewan; er warp umbe vrowen umbevanc, vil guotiu liet er von in sanc. dar nach von stentz her ulrich mit mir da tyostirt ritterlich, nach dem her otte von ottenstein ein sper verstach, daz was niht chlein, uf mir; do chom der starche man von kiowe und rande mich an, sin sper er durch den schilt min stach, daz man vil verre hort den chrach. von hakenberc der arge heinrich mit mir da stach vil lobelich, der was an guote gar verzagt und het iedoch sin lip bejagt mit ritterschaft vil hohen pris; der charge was an guote wis und was ouch manlichez herzen gar, diu beidiu sint von im war. ich nants iu gar wol sunderlich, die da mit mir vil ritterlich stachen, wan daz ich weiz wol, daz man diu maere chürzen sol, swa man mit fuoge immer chan. da was manic minne gernder man in vrowen dienste schone chumen, die sach man sper mit tyoste drumen. des tages mit tyost mir daz geschach, daz man mir von dem houbet stach für war dristunt den helm min, den ich mit snüeren doch sidin uf gebunden het vil wol als man die helm binden sol; daz ich da von geneigt mich nie, des wundert jene, dise und die. diu ritterschaft wert al den tac, daz niemen anders niht da pflac wan tyostiren durch diu wip. man vant da müeden ritters lip, daz moht der mine wol einer sin, wan ich da durch die vrowen min tyostirt unz an den abent gar - des wart ich müede, daz ist war. do ich wol vierzic sper verstach und daz her hadmar ersach, daz da von müede was min lip, chranc für war als ein wip, do tet er ein unhofsch dinc: er braht gegen mir sa uf den rinc einen ritter, der mich nider solde riten - daz rou in sider. do man in gegen mir füeren sach, von kungesbrunne der biderbe sprach, her engelschalc:< vrowe chünegin, seht, ditz sol der ritter sin, der iuch sol nider riten hie. ich gesach so groze unfuoge nie bi minen ziten, daz ist war, als si begat her hademar.> ich sprach:< des mac wol werden rat. ob er mich hurtes niht erlat, so lazze ich iuch daz wol gesehen, daz im hie schade mac geschehen für war noch baz danne mir! daz sült für war gelouben ir, ir sült für war wol wizzen daz: ich kan den puneiz riten baz!> im was gehaz gar min gedanc, den puneiz macht ich do lanc, do treip ouch er do gegen mir her, ez was gegen im gar al min ger, daz ich in choeme twerhes an. ich chom ze twirhs an den man und traf in mit dem rosse min, so daz da struchen muost daz sin. ich chom mit hurt so an den man, daz ich in von dem satel dan reit busch und ouch den stegereif; wan daz in ein sin vriunt begreif, sa do der hurt ergangen was, er waere gevallen an daz gras. von kuenringen her hademar braht einen andern satel dar. den leit man uf daz ros alda, zwei andriu sper gab man uns sa. ich daht also: ez muoz nu sin, daz nim ich uf die triuwe min, wir müezen bede hie nider ligen oder unser einer so gesigen, daz er die ere füeret hin, daz ist min muot und ouch min sin. min orsse treip ich vil vaste dar. do er an mir des wart gewar, daz ich in mit hurt da wolde bestan, do began so wichen mir der man, daz sin gespottet wart genuoc. min orsse mich doch so zuo im truoc, daz ich im mit dem tyoste min stach von dem houbet den helm sin. ich sage iu wie der biderbe hiez, der da den hurt durch vorhte liez: von busenberc was er genant her bope und het den muot gewant in vrowen dienst, daz ist war; den dient er gern siniu jar mit rehten triwen sunder wanc, des sol er immer haben danc. nu was der tac ouch nach zergan, do chom gegen mir ein hofscher man: von antschowe min her rüedger. sin wapenroc, sin decke, sin sper was allez liehter varbe rot, er het umbe ere groze not in fremden landen ofte erliten und manige schone tyost geriten. diu naht den tac het gar verswant. nach grozen liehten ich do sant, der chom mir uf daz velt gar vil, für war ich iu daz sagen wil: wir stachen bi des liehtes schin, so gern dient ich der vrowen min; bi dem lieht wir reht sehs sper verstachen, ich und her rüedger. in mine herberge zogt ich sa. fünf und drizic vingerl da gab ich den vil lobelich, die si gedienet ritterlich heten mit ir chunst also, daz da ir drumzun vlugen ho: den gab ich allen vingerlin mit willen uz der hende min. reht driu und vierzic sper ich da verstach; unhofsch ist er, swer des giht und sin si niht. von des hant selten ez geschiht, da von erz niht gelouben mac. ich het gestochen al den tac unz in die naht - seht, daz sült ir für war wol gelouben mir. ich het die naht da guot gemach. des andern tages gegen mistelbach ich zogt mit vreuden alzehant, da ich ouch vrowen dienest vant. da wart getyostirt deswar vil, daz ich iu chürzlich sagen wil: ich verstach da zehen sper und man uf mir da eines mer. einlef rittern hochgemuot gab ich vingerlin, diu waren guot; si heten si gedienet wol, si waren hohes muotes vol. da mit fuor ich an min gemach, die naht was ich ze mistelbach, des andern tages reit ich von dan, mit mir vil manic biderbe man. zwei hundert ritter oder mer mit mir danne riten; muotes her was vil maniger, der da reit, si waren ritterlich gechleit, ich was ouch hohes muotes rich. die strazze zogt ich vil ritterlich, diu gegen velsperc da gie, da mich der wirt vil wol enpfie. er was genant min her kadolt von velsperc, man was im holt von reht durch sine werdicheit. der hoch gemuote gegen mir reit mit vierzic rittern lobelich, der chleider waren chosterich von meisters handen wol gesniten, vil ritterlich si gegen mir riten. ich wart von in enpfangen da vil baz danne sit ofte anderswa; der wirt hiez mich mit senften siten des vil zühteclichen biten, daz ich da solde mit im sin. er sprach:< ez sol diu chünegin durch zuht ezzen hie min brot, so gern ez ir nie wirt gebot.> ich hiez dem ere gernden sagen, daz er der bet solt gar gedagen: wold ich herberge von iemen nemen, diu möht mir von im wol gezemen; daz er ez het für übel niht, ich naeme die vart von niemen niht gar umbe sus( daz waere war) also groz als umb ein har. er sprach:< vrowe, ez sol geschehen; ich wil iuch lazzen vrowen sehen von hoher art, guot und chlar, in wibes zuhten wol gevar, die sehent iuch gern, daz weiz ich wol: gegen iu ich ir geniezen sol so daz ir, edeliu chünegin, durch si geruochet hie bi mir sin.> ich sprach:< ich wil die vrowen sehen, vil gern mag ez so geschehen, daz ir der herberge mich erlat; der wil ich von iu haben rat ze disen ziten, daz ist also.> des wart der biderbe man unvro, daz ichz im het so gar verseit. in mine herberge ich do reit, da vant ich ritterlich gemach; alzehant do daz geschach, do chom für mine herberge dar von liehtenstein min her dietmar, gezimirt schon in wapenchleit. ez het der biderbe an sich geleit wapenchleit vil chosterich von liehter varwe wunneclich. er hielt mit uf gerihtem sper, do chom gegen im min her wolfker von gors, der chamerere min. deswar der chund ouch niht gesin gezimirt baz danne er da was; von triwrerm manne nie munt gelas, danne er was: daz ist gar war, des het er ere siniu jar. von im nie bosheit wart vernomen, man sach in ritterlichen chomen als einen man, der tyoste gert, des wart ouch er da wol gewert. do ich sach chomen min her dietmar von liehtenstein, do nam er war, daz er den buneiz gegen mir rit, so daz sin tyost in niht vermit. ir beider tyost do geriet also, daz da ir drumzen flugen ho, von beiden spern wart da chrach. die tyost manic schoene vrowe sach, die sahen gern daz ritterspil. swer vrowen lop verdienen wil, daz muoz geschehen mit arbeit, in ist gemach an mannen leit. von disen beiden wart geriten manic schoen tyost nach riters siten. do ich ir tyost da vil gesach, min munt uz hohem muote sprach:< hie mac niht mer gemaches sin, nu bringe mir her daz harnasch min! ich mac ditz niht mer an gesehen, hie muoz ouch tyost von mir geschehen!> do hiez ich an der selben stunt den rittern balde machen chunt, swes lip durch vrowen tyoste gert, daz er der wurde von mir gewert. an der stat manic biderbe man gegen mir sich wapen do began, min lip wart ouch gezimirt sa deswar wol ritterlichen da. in der stat wart überal do von uzzogen grozer schal; wir zogten uf daz velt zehant, da man schoner vrowen dienest vant. den wart gedienet da also, daz sin da maniger wart unvro; sin wart ouch maniger hochgemuot: diu beidiu vrowen dienest tuot. nu was ouch uz ze velde chomen ein ritter, von dem man vernomen hat manige ritterliche tat und der den bris vil ofte hat behalden, swa man dienen sol den vrowen; den dient er so wol, daz er gedient ir habedanc und eteslicher umbevanc. her sifrit weise der biderbe man was genant, der nie gewan deheinen zagelichen muot, er was für war ein ritter guot. swa man nach hohem brise ranc, da wart im ie der habedanc, mit ritterlicher arbeit het er verdienet werdicheit. gezimirt uf dem velde hielt der biderbe man, der eren wielt. ez het der werde wol bechant ein grozez sper in siner hant, da mit wolt er tyostirens pflegen. do het ouch ich mich tyost bewegen, ich und der vil hoch gemuote man vil balde einander randen an. der puneiz wart envollen lanc. der sifrit weise des het gedanc, daz er da nider staeche mich, des selben gedaht ouch ich. des wart diu tyost da wol geriten und vaelen bedenthalp vermiten, diu tyost mit hurt also geschach, daz man da schilt, sper bresten sach. diu tyost mit hurt also ergie, daz beide schilt und beidiu chnie einander rurten da ein teil, so daz diu chnie von smerzen meil gewunnen und die schilt sich chluben. die sprizel von den scheften flugen, durch beidiu collir wart gebort vil witiu loch mit speres ort. alle die die tyost gesehen da heten, die hort man da jehen, si waere vil ritterlich ergan. alzehant do rande mich an min her berhtolt der rebestoc, des helm, schilt, decke und wapenroc was geschecket bla und golt, sin lip het eren vil geholt. sin lip was ofte umbe ere gast, sin sper uf minem helme brast, so daz der helm lute erchlanc, der tyost muost man im wizzen danc. ouch fuort der hoch gemuote man min sper in sinem schilde dan; da schilt und helme zesamen gie, min sper da in dem schilde hie. dar nach verstach ich zweinzic sper vil ritterlich und eines mer; daz eine also verstochen wart, daz sin schoene tyostlich vart da schaden tet. ich sage iu wie da mit ein schoniu tyost ergie, die ich iedoch niht gern sach; nu merchet reht wie diu geschach: ich het in mine hant genomen ein starchez sper, do sach ich chomen von purstendorf hern rupreht gegen mir her; do was min reht, daz ich ouch tribe gegen im dar. ich stach im durch sin harnasch gar und durch den hals die lanzen min, da von sin lip muost vallende sin. hinder das orsse er verre viel, daz bluot uz siner wunden wiel, so daz daz gras wart vaste rot, man want des wol, daz er waer tot, daz was mir herzenlichen leit; von leide ich abe dem velde reit in die herberge truriclich, min lip was unmuotes rich. iedoch genas der biderbe man. des andern morgens vruo von dan wolt ich vil gern sin geriten, do hiez mich zuhteclichen biten der wirt, des lip ie ere holt, von velsperc min her kadolt, daz ich da sehe durch hofschen muot sin wip und manic vrowen guot. ich sprach:< daz sol durch in geschehen, ich wil die vrowen gerne sehen, ez muoz durch zuht mir wol gezemen, ich wil hiut messe bi in vernemen.> des wart der bote von herzen vro; alzehant er sagte do dem wirte, daz ich wolde dar, des freuten sich die vrowen gar. ez wart von in manic schone chleit gegen mir ze vlize sa an geleit; do chleit ouch ich mich schone da und reit in hohem muote sa uf die burc. da enpfie man mich willeclich, des dancht ouch ich mit zühten als daz schone zam; ir gruoz ich willeclich vernam. der wirt mich da vil wol enpfie, sin wip, diu husvrowe, da gein mir gie mit vrowen vil ein stiege zetal. der chleider vielen mangen val abe der stiege her nach dem trit; ir guot gebende, ir senfter sit und ouch ir minneclicher schin tet mir wol in dem herzen min. do ich si sach her gegen mir gen, ich wolt durch zuht niht langer sten, ich gie vil blide gegen in dar. des smielten al die vrowen gar, daz ich ez also blide an vie und ouch in wibes chleidern gie und also schoene zöpfe truoc - des wart gelachet da genuoc. diu husvrowe sprach:< vrowe künegin, ir sült mir willechomen sin!> des neig ich ir mit zühten da, die vrowen gar mich gruozten sa; ir einer ich mit chüssen bot, diu wart da von gar rosen rot, einer andern ichz do truoc, diu wart vor scham ouch rot genuoc. diu husfrowe nam mich bi der hant, si wiste mich von danne zehant in eine kirchen wolgetan. ein schoene messe huob man do an, die man da got ze eren sanc; bi mir von vrowen war gedranc. für war ich iu daz sagen wil: got wart gedienet da niht vil. mich het da nach der minne stric gevangen und manic suozzer blic, der da von liehten ougen gie. daz mich diu minne da niht vie, daz wande niht wan diu staete min. solde ich gevangen immer sin, daz het ein vrowe alda getan; het mich min staete si vahen lan der guot gebaerde, ir liehter schin brach vaste durch diu ougen min mir unz in des herzen grunt. ir rosenvarwen roten munt, do ich den gegen mir lachen sach und er gegen mir so suoze sprach, und waere min staete mir do niht chomen, si hete die sinne mir benomen. do ich si an von herzen sach, diu staete min sa zuo mir sprach:< wie nu, wie nu? waz sol daz sin? wem wil du lan die vrowen din, an der nach got din leben stat und diu vil manige tugende hat? tuo hin! din muot ist gar enwiht, ich gestate dir sölher dinge niht!> do min staete mich straft also, daz herze min wart gar unfro, daz mir der wanc was da geschehen. ich gedaht: ich wil niht mer an sehen ditze wunnecliche wip, si hat so minneclichen lip, wolde ich si lange sehen an, des müest min staete schaden han. ich warf diu ougen sa von ir und gedaht vil herzenlichen mir: ja herre, wes het ich gedaht! het mich also in zwivel braht dirre vrowen liehter schin gegen der vil lieben vrowen min, so waere unbilde an mir geschehen, ich wil si so vast niht mer ansehen. da sint min ougen schuldic an. do si mich sach so güetlich an und ich erblicte ir roten munt, diu ougen min sa an der stunt da liezen ir vil liehten schin enmitten in daz herze min. nu enruoche: des sol niht mer geschehen, ich laz ez niht mer so vrilich sehen. ich sihe wol, wolde volgende sin min herze nach den ougen min, si rieten im vil lihte, daz da von ich immer müste haz in beiden an min ende tragen. wie solde ich hohen lon bejagen, wolde ich den ougen volgen nach, sit in mit sehen ist so gach. min lip hie in gedanchen stuont gar sinnelos als die tuont, die an diu wip verdenchent sich. als het ouch ich verdaht da mich, daz ich niht weste, wa ich was, biz daz man daz ewangelie las; do daz ein ander pfaffe huob an, da von alrerst ich mich versan. man sach da manic schoene vrowen sten. do ich ze dem opfer wolde gen, die husfrowen hiez ich für mich gan. si sprach:< des sult ir mich erlan! war chaemen danne die zühte min, gienge ich vor einer chüngin? daz waere an eren mir niht guot, ir sült sin haben deheinen muot!> ich gie ze dem opfer schone sa, nach mir gie vil manic vrowe da. daz ich den ganc so blide an vie, des wart gelachet dort und hie; min nigen und min umbeswanc diu wurden da envollen lanc. ich gie nach blider vrowen sit, chum hende breit was da min trit. swie seine ich gie, swie sanfte ich trat, ich chom doch wider an die stat, da e gestanden was min lip; bi mir stuont da manic schone wip, die waren minneclich gevar, do truoc man mir daz paece dar an einem buoche, daz was guot: daz nam ich als manic vrowe tuot. do ich daz paece alda enpfie, ich bot ez dort, ich bot ez hie, ich bot ez da manic vrowen an, der ez deheiniu wolt enpfan. ich bot ez der schoenen willeclich, do sprach diu reine, tugende rich:< ir sült des paeces mich erlan, sit man iuch hat für einen man.> diu messe do schier endet sich, do sach man urloubes gern mich, der wirt und ouch diu husvrowe sa die baten mich enpizen da. ich sprach:< ich wold iuch gern gewern, sit ichs iuch sihe mit zuhten gern, wan daz ez hat diu staete min verlobt: da von mag ez niht sin.> ich sprach:< ich han so dise vart gevarn, daz ich daz han bewart, daz mir hab iemen iht gegeben wan si, der ich wil immer leben; diu hat mir gegeben hohen muot, si ist mir für ungemüete guot, von ir min muot vil hohe stat, da von si minen dienest hat.> do nam ich urloup an der stunt. mich segent da manic süezer munt; si sprachen alle:< vrowe chünegin, got lazze iuch immer saelic sin! swar iwer lip von hinnen var, daz iuch der riche christ bewar!> sus schiet ich von den vrowen dan reht als ein hochgemuoter man. do reit ich in die herberge min und sant den rittern vingerlin, der drumzen man ze velde vant und der tyost het sper verswant, der waren zweinzic, daz ist war; zwei und zweinzic sper ich gar alda verstach, daz ist also, min lip was mines gelückes vro. min lip da chürzlich wol enpeiz; dar nach ich mich mit willen vleiz, daz ich da schone rit von dan; ein niuwe capen leit ich an, dar zuo ein niuwez rockelin. do bat ich daz gesinde min, daz si schone riten durch die stat, si taten reht als ich si bat. über die thye zogt ich zehant mit freuden in der beheim lant, da stuont ein owe wunnechlich; dar in reit ich vil muotes rich und hiez da offenbaere sagen, swer da wolde bris durch wip bejagen, daz der vil balde wapent sich. do wapent ouch ich balde mich. diu minen wizzen wapenchleit het ich da schier an mich geleit und stapfte gezimirt für daz holz, da mich bestuont ein ritter stolz: von schoenenchirchen otte er hiez. der biderbe man des niht liez, do er mich sach sus gegen im chomen, ez würde sin orsse mit sporn genomen. daz treip er vaste gegen mir her. er fuort ein wol gewahsen sper, daz sluog er under den armen sin, als tet ouch ich zehant daz min. von beiden spern wart da chrach, die drumzen man vaste stecken sach in den schilden dort und hie, diu tyost vil ritterlich ergie. der ritter was ze velde chomen wol hundert, als ich han vernomen, gezimirt alle ritterlich.< wicha, herre, wicha, wich! lat hie tyostiren durch diu wip vil manigen biderben ritters lip!> si gahten vaste her gegen mir, do het ouch ich ze tyoste gir. ich gert alsam ein vederspil, der ritter chom da gegen mir vil, ich het durch vrowen tyoste gir, des wart da wol gebüezet mir. ir herze het ouch ze tyoste ger, si triben vaste gegen mir her; vil ofte ir dri da gegen mir riten, daz waer durch zuht baz vermiten. des tages manic tyost geschach gegen mir, daz ich si nie gesach; daz ir dri ofte gegen mir riten, daz chom da von: die biderben striten vil vaste umb die tyost gein mir. ez wart des tages vil manic banir uf mir enzwei gestochen so, daz da ir drumzen flugen ho. do ich da fünfzehen sper verstach, do chom der vogt von lengenbach, der tuomvogt so was er genant, von sinen tugenden wite erchant. er chom vil schone gegen mir her, unser ietwederre da sin sper verstach vil ritterlichen wol; der tuomvogt der was tugende vol. daz wart in manigen landen schin. do er verstach da daz sper sin, den helm er zehant abe bant, er reit, da er mich haldent vant. ich hielt mit uf geworfem sper, er sprach:< ich statte iu ditz niht mer, niemen so starchen lip getruoc, er het gestochen nu genuoc.> er zeumt mich bi dem zoume dan, den bat ich mir vil ofte lan.< ich enlazzez iu niht>, so sprach er, er brach mir uz der hant daz sper. er sprach:< vil edeliu chünegin, ir sült iwer tyostiren lazen sin, durch iwer vrowen ich iuch bit.> do liez ich ez mit senftem sit. den schilt gab ich do von der hant, den helm ich von dem houbet bant, den stuchen von dem röckelin warf ich da über daz houbet min; dar durch ich doch vil wol gesach, swa uf dem velde da tyost geschach, da wart manic schoene tyost geriten mit chunst nach ritterlichen siten. man hort da allenthalben chrach, von grozen spern daz geschach; da ruoft vil maniger:< hera, her!> da vordert ouch vil maniger sper. die helm man da vaste bant, da nam manic ritter schilt ze hant, sus wurben si umbe werdicheit mit ritterlicher arbeit. für war ich iu daz sagen wil: sper, schilt, helm gelac da vil, uf dem velde hie und dort wart loch durch helm mit tyost gebort von der edelen ritter hant; eteslichen tyostirer man vant gevallen uf daz grüene gras, der des vil ungewon e was. ich wene wol, den waere daz leit, wan swa der man umbe werdicheit wirbet und im missegat, des hochgemuot ein ende hat - swem wol gelinget, der ist vro. umb ritterschaft stat ez also: hiut liep, morgen leit, diu beidiu sint in bereit. do man da vil vor mir gestach, der tuomvogt sa do zuo mir sprach:< vrowe, vil edeliu künegin, ir sült niht langer bi uns sin; sit iwer vart ist wol volbraht, so vart reht als ir habt gedaht, lat iwer gesinde mit mir varn; daz wil ich iu vil wol bewarn.> ich fuor als mir der biderbe riet, ich sage iu, wie ich danne schiet: ich gab da niunzehen vingerlin hin, dar nach zogt der lip min in daz holz; da entwapent ich deswar vil snellichen mich. von minem gesinde ich urloup nam vil minneclich als mir daz zam. verholn reit ich sa von dan. mit mir reit niemen wan ein man, der was des tuomvogtes chneht; er was mir holt mit triuwen sleht, er hiez von vronhoven kol. er chunde die strazze gar alle wol gegen wienen durch daz lant, die waren im alle wol bekant. vil balde ich hin ze wienen quam, ein herberge ich verholn nam, dar inne was ich dri tage. nu merket reht, waz ich iu sage: in der zit wart mir bereit funfzic rittern wapenchleit, gesniten deswar meisterlich, si waren hoher choste rich. do ich mich hie bereitent lac, nu hoeret, wes min gesinde pflac: do ich dort chom von in geriten, min chamerere mit hofschen siten nam alzehant diu driu pferde min, cappen und diu röckelin, uf diu pferde er ez sa leit und swaz dar zuo hort vrowen chleit. uz der owe erz fuort zehant hin, da er mangen ritter vant, die riten schone gegen im dar und namen min da alle war. do mich da ir deheiner vant und daz si sahen min gewant da ligen uf den pferden min, si sprachen:< war ist diu künegin? war ist si chomen, ja herre, war?> die ritter chomen alle dar. do sprach der chamerere min:< ez hat min vrowe, diu chünegin, deswar vil übel an mir getan: si hat mich also hie verlan, daz ich niht weiz, war si ist chomen, des ist mir vreuden vil benomen. disiu pferd und disiu chleit hat si hie lan, daz ist mir leit; ichn weiz, waz ich hie mit tuo, da sult ir alle raten zuo; für ichz von hinne, daz ist missetan, sol aber ich ez hie verlan, so ratet: wem oder wie? des volge ich iu gar allez hie.> do sprach der tuomvogt hochgemuot:< chnappe chluoc, mich dunket guot, daz ir ez hie den varnden gebet und schone in hohem muote lebet, iwer vrowe wol ander guot bejagt. ist si so rich als man uns sagt und als man an ir choste siht, so schadet ir diu gabe niht.> do sprach der chamerere min:< herre, ich wil iu volgent sin.> er gab ez gar der varnden diet als im der hochgemuote riet. der tuomvogt sich do alzehant des gesindes min gar underwant: swaz ich sin het alda verlan, daz fuort er mit im allez dan. die ritter alle do ritterlich wider gegen oesterrich zogten über die tye zehant ze velsperc, da man do vant von reht einen hochgelobten wirt. ist daz guot wirtschaft ere birt, so sol man im immer wesen holt, er hiez von velsperc kadolt. der biderbe man des niht enlie, die ritter alle er wol enpfie, die naht si muosten mit im sin; guot spise, met und win, des gabe er in envollen gar, er was guot wirt da siniu jar, er het in guot wirtschaft da getan. des andern tages si riten dan. do si die strazze von danne riten, der tuomvogt sa mit senften siten sprach zuo dem chamerere min:< vriunt, du solt mir sagende sin, wie vil din vrowe habe der sper uf dirre vart verstochen her. daz soltu mir gar rehte sagen, die rehten warheit niht verdagen.> er sprach:< herre, daz sage ich iu: driu hundert und sibeniu hat si verstochen uf dirre vart, si hat zewar got wol bewart, daz ir da her nie misselanc, des mac si got wol sagen danc. ich wande niht, do sis began, daz si ez halbez möht han getan. ich sage iu uf die triwe min: si hat zwei hundert vingerlin und dannoch eins und sibenzic mer die vart hin gegeben - als manic sper ist uf ir verstochen gar. bi miner warheit, daz ist war, daz ich die vart gesach, daz nie da si da von geneigt sich ie. si hat vier ritter mit ir hant gestochen nider uf daz lant mit rehter tyost, daz ist also; si mac wol immer wesen vro der eren, der si hat bejagt. iu si für war von mir gesagt: ir ist hoher muot mit zühten bi, got gebe, daz si immer saelic si!> do sprach der tuomvogt alzehant:< got weiz wol, mir wart nie bechant dehein vart so rehte ritterlich, ob si da von ist eren rich, daz sol für wunder niemen han; si hat so hohiu dinc getan mit libe, mit guot, daz ist also, daz ir lop stat von schulden ho.> die ritter, die da ritten bi, die sprachen:< daz er immer si unsaelic, swer si brise niht! swer ir niht lobes darumbe giht, der ist ein ungemuoter man. diu dinc, diu si da hat getan, diu muoz man brisen immer me - daz ist reht die wile diu vart ste.> für war ich iu daz sagen wil: ez wart geret da von mir vil, die teten sus, die andern so; die waren mines gelückes vro, so was ez den von herzen leit. wan swa der man umbe werdicheit wirbet, der muoz liden nit - wol im, uf dem sölch niden lit! nit ist übel, nit ist guot; swer niden in dem muote tuot, daz sin lip niemen eren gan, der ist ein ungemuoter man. swer so nidet, swa geschiht einem wol, daz er des niht hat getan, des nit ist guot: swer also nidet, der ist wol gemuot. None nu waren ouch si ze wiene chomen. ir chunft mir liep was da vernomen, wan mir chom daz gesinde min, daz chunde mir lieber nicht gesin. ich hiez min herberge machen do vil schoen; ich was von herzen vro, daz ich die ritter solde sehen, do was vil liebe mir geschehen. diu pferde ich mir gewinnen bat, do wolde ich riten in die stat, ich wolde den tuomvogt han gesehen. des liez der biderbe niht geschehen, wan e daz würden mir bereit diu pferde; der biderbe hofsche reit e in die herberge min. er sprach:< got grüeze iuch, chünegin!> er sprach:< got wunder hat getan an iu, daz ir nu sit ein man und wart vor vier tagen ein wip. daz ir sus wandelt iwern lip, daz ist ein wunder endelich. ir wart ein chüneginne rich, nu sit ir als ein ander man, wem habt ir iwer chünicriche lan?> des lacht ich und manic ritter guot, als man nach spaeher rede tuot. die ritter chomen do alle gar in mine herberge, daz ist war, der mich vil maniger gern sach. manic schimpfwort man zuo mir sprach; uns was mit rede da wol genuoc, dar zuo man ofte trinchen truoc. den tuomvogt ich do an der stat vil heinlich zuhteclichen bat; ich sprach:< vil lieber herre min, ich wil ez immer diende sin, daz ir des, herre, mir niht versagt, daz ir zuo disem turney tragt minen schilt; daz stet iu wol, ouch dien ichz immer als ich sol.> do sprach der hochgeborne man:< an swiu ich iu gedienen chan, des wirt iu nimmer niht verseit, ich bins iu willeclich bereit; deswar ich wils iu niht versagen, iwern schilt den wil ich tragen ze disem turney, daz ist also.> des danchte ich im und was sin vro. do mich der edel da gewert, an swelhen ich sin da nach gert, der hetz ungerne mir verseit, si warens alle mir bereit. do bat ichs wan die höhsten da, die gewerten mich ouch alle sa: graven, vrien, dienestman. der hohen funfzic da ich gewan. daz mirz deheiner het verseit und mir sin waren so bereit, des was ich herzenlichen vro. urloup si von mir namen do und riten in die stat zehant, da herberge ieslicher vant; si bereiten gegen dem turneie sich, daz tet ouch ich vil schone mich. ze wienen wir vier tage beliben. die zit mit vreuden wir vertriben, wir sahen da manic schone wip, der amblic junget ritters lip; swelch man ist ritterlich gemuot, ich weiz wol, daz im sanfte tuot, swa er ein schoene wip ersiht, der man bi schoene güete giht. do uns chom der sunnetac, gemaches man do nimer pflac, in der stat wart überal von uzzogen grozer schal; wir zogten uz vil ritterlich gegen niwenburc. ein banir rich die het ich da gebunden an, ich sage iu, wie diu was getan: diu was gesniten wol ze fliz von einem zendal, der was wiz; da durch von zendal swarz gevar gesniten spannen breit zwo bar schipfes nach dem swerte zetal. da vor so macht man grozen schal: min busuner die bliesen do mit chunst ein reisenot vil ho. nach der banir fuort man sa den helm min gezimirt da; der helm was als ein swert so lieht, des han ich iu gelogen niht, dar uf ein wele von golde rot gebunden was, als ich gebot, mit snüeren vil guot gar sidin, diu waele gab da vil liehten schin. si was geworht meisterlich: an ieslich ort ein caste rich von pfansvedern, der was guot, gebunden was durch hohen muot. diu waele was gevalden wol, ieslich valde bleter vol was gehangen, ieslich blat was lieht von golde als ich bat. da bi fuort man do den schilt min, der was vil wiz von haermin, dar durch von swarzem zobel gar waren gesniten vil wol zwo bar, dar uf ein buckel meisterlich, diu buckel was vil choste rich; da mit er solt geriemet sin, daz waren barten guot sidin. min orsse ouch da verdecket gie; nu horet mich, ich sage iu wie und mit wiu ez was verdaht: mir was ein vil guot scharlach braht, dar uz diu decke was gesniten lanc und wit nach meisters siten, gehowen meisterlich genuoc, gezegelt hoch uf unz an den buoc. mit borten gar von golde rich was si gegetert meisterlich, ie swa der gatter zesamen gie, von silber rosen dort und hie waren dar uf vil wol geslagen, so daz ez muoste wol behagen; der rosen was diu decke vol, mit gel zendal gefurrirt wol. des tuomvogtes ros man dar nach zoch, den aller slaht untugende vloch; des decke was von zendal rot gehowen wol als ich gebot, der schilde min vil dar uf gestreut. daz herze min sich sere freut, daz er solt tragen minen schilt, den hoher choste nie bevilt. sin helm was ouch gezimirt wol, da von ich hie niht sagen sol, wan ich han iuz e geseit, wie er gezimirt gegen mir reit, da er vil schone mit mir stach. als ich den helm sin da sach, also sach man in hie tragen, was solt ich da von mere sagen? alle die den schilt min da truogen, der orsse zoch man sa vil schone nach der banir min; man sach si wol verdecket sin, als ich iu han da vor geseit, wie des tuomvogtes rosse chleit was gesniten und getan, disiu verdackt man sam sach gan. ob ich iu nant gar sunderbar daz zimir uf ir helme gar, die da truogen den schilt min, so müest daz maere ze lanc gar sin. si truogen ir helm sunderlich, ir wapenchleit was gar gelich, ir schilte, ir decke, ir wapenroc - ich het ein ritterlich gezoc. gegen niwenburc wir do zogten und waren vro, mit zühten war wir hochgemuot, zuht ist bi hohem muote guot; swer hohen muot mit zuhten hat, des muot nach hohen eren stat, gegen eren wart nie niht so guot so manlich zuht und hoher muot. do ich ze niwenburc zuo reit, ich was vil ritterlich gechleit. die kuenringere min da biten, mit rittern vil si gegen mir riten, si gruozten mich vil minneclich, ir antphanch was vil zühte rich. vil ritter mit in riten da, die gruozten mich vil schone sa. ir gruozes ich da dancte wol also man gruozes danken sol, der sunder valsch mit zuht geschiht. swa vriunt den vriunt gern siht, daz wirt wol an dem gruoze schin; mich sahen da die vriunde min vil gern, also tet ich sie, manic ritter mich da wol enpfie. da mit wir zogten in die stat, manic ritter do den andern bat ze huse, derz ich doch verseit; in mine herberge ich do reit, ze herberge alle die ritter riten. da wart mit zühteclichen siten des nahtes guotes vil vertan, da was manic hochgemuoter man. des wart da guotes vil verswant und ouch wahses vil verbrant: man sach da vil manic groze lieht. als ofte durch hohen muot geschiht, si giengen hin, si giengen her mit liehten in der stat entwer; swelch man niht selbe da liehtes truoc, der gesach iedoch da wol genuoc. manic ritter in min herberge gie die naht. min lip daz ouch niht lie, ich sehe die wol gemuoten gar in ir herbergen, daz ist war. die naht wir sus wol halp vertriben, deswar daz waere niht wol beliben, wan manic man da ze friunt gewan des nahtes manigen biderben man. die andern halben naht gemach wir heten. do der tac uf brach, ze chirchen fuor wir an der stat, da gote vil tiwer maniger bat, daz er im lieze gelingen wol. got umbe heil man biten sol, wan ane in niemen selde hat, an sinen gnaden ez allez stat. do wir die messe vernamen da, den turney hiez man teilen sa, der wart geteilet ritterlich und fuor wir rehte gar gelich. drithalp hundert ritter guot dar waren chomen durch hohen muot und durch diu reinen süezen wip, die wolden urbern da den lip. do der turnei da enzwei wart geteilet, manic grogir schrei:< nu wapent iuch, ir ritter guot, wapent iuch, sit hoch gemuot und zogt mit vreuden uf daz velt! da lit der minne gernden gelt, da sol man ritters ellen sehen und da der vrowen ritter spehen!> do wapent sich manic biderbe man, min lip sich wapen ouch began, ich legt an mich ein spaldenir und ouch zwo isen hosen schir, die chunden liehter niht gesin. do chom zehant der bote min, den ich von herzen gern sach, swie we mir da von im geschach. do ich in sach da vor mir sten, die liute bat ich alle gen von mir uz. do daz geschach, zuo minem boten ich do sprach:< vil herzen lieber bote min, du solt mir willechomen sin! sage an, waz bringestu maere mir, waz ist enboten mir bi dir?> er siuft von herzen und sweic, daz houbet im sere nider seic; ich sprach:< wie nu, waz sol daz sin? sage an, waz hat diu vrowe min mir enboten, wie tuostu so? ich gesach dich nie mer als unvro, ich bin an vreuden gar verzagt, din swigen mir niht wol behagt.> er sprach:< herre, ich muoz iu sagen alsölhe rede, möht ichs verdagen, daz ich sin waere von herzen vro. iu ist bi mir enboten so, daz ich daz weiz wol für war, und sült ir leben tusent jar, daz ir sin immer sit in clage, swanne ich die botschaft iu gesage. iu hat iwer vrowe enboten daz: si welle iu immer tragen haz und werde iu für war nimmer holt, daz habt ir wol gegen ir versolt mit maniger hande unstaeticheit. si giht, si füege iu herzenleit in churzen ziten endelich, daz hiez iu sagen diu tugend rich. si hiez iu dannoch mere sagen, si wolde ir vingerl immer chlagen, daz si iu het bi mir gesant; daz ir ez trüeget an iwer hant, daz waere ir endelichen zorn. mich bat diu reine, hochgeborn, daz ich ez brehte hin wider ir, daz enpfalch si vliziclichen mir. mir hat diu guote gesaget daz, warumbe si iu si gehaz; si giht, ir si für war geseit, daz ir ze dienest sit bereit einer andern vrowen gar, daz si gesaget ir für war, si wizze ez für war endelich, sus sagt mir diu tugent rich. ez ist diu reine, süeze, guot für war an iuch so ungemuot, daz ichz an vrowen nie gesach. swaz si von iu da gegen mir sprach, daz tet diu guote in dem unsit; e daz ich mer dar wider rit, ich wolde e rumen iu daz lant, des si vor gote min saelde pfant.> ich sprach:< owe der grozen chlage, die ich nu immer mere trage in minem herzen endelos; die ich ze vrowen mir erchos mit reines staetes herzen gir, daz diu so übel tuot an mir, daz ist ein jaemerlichiu not. daz wolde got und waere ich tot oder daz ich waere nie geborn! wie han ich minen dienst verlorn umbe luterliche staeticheit, der ich han vil an si geleit! ich pin ein vil unsaelic man! got weiz wol, daz ich nie gewan gegen ir deheinen valschen muot, swie übel an mir diu süeze tuot. und waere ich schuldic iht gegen ir, daz wolt ich rechen so an mir, daz ich da von müest ligen tot. owe, owe der grozen not, wie hat unsaelde mir vergeben! zwiu sol mir guot? zwiu sol mir leben? zwiu sol mir muot? zwiu sol mir lip, sit mir ist vient daz reine wip? waz ich vil armer man nu tuo, da bedörft ich rates zuo. sit ich muoz sunder vreude leben, ich wil mich von dem lande heben ze füezen als ein arm man, der guot noch freude nie gewan, da niemen wizze, wer ich si. der wille ist minem herzen bi.> ich saz hie weinende als ein chint, ich was vor weinen vil gar blint, die hende min ich sere want, daz herze min der chlage enpfant, wan im da was niht sanfte mit. vor jamer chrachten mir diu lit, als da man brichet spachen vil - diu chlage was niht ein kindes spil. do ich saz in dirre chlage hie, der tuomvogt da ze der tür ingie; er sprach:< wie nu? waz sol daz sin?> und sprach ouch zuo dem boten min:< geselle min, nu ge hin für!> do tet er nach im zuo die tür, do sprach der hochgemuote man:< sagt an, wer hat iu iht getan, daz ich iuch sihe in solher chlage, darumbe ich ungemüete trage. swaz iu werre, daz sult ir durch minen willen sagen mir, swer iu iht leides hat getan, der muoz iu ze buoze stan( von rehter warheit wizzet daz) oder ich trage im immer haz.> do er mir zuo so güetlich sprach, der jamer mich zehant do brach, daz ich sa weinde reht als e. ich sprach:< owe mir immer me! ich muoz von herzen immer chlagen, daz ich min leit sol niemen sagen, min leit ist also getan, daz ichz gechlage nimmer man.> do der getriwe man sach und ouch gehort min ungemach, do was er sa mit mir in chlage; bi minen triwen ichz iu sage: er weint mit mir min chlagende not reht als im waere sin vater tot. warumbe er weinte, des west er niht, daz was ein wunderlich geschiht. do ich in weinen sach alda, der jamer minem herzen sa tet so herzenlichen we, daz ich vor jamer lute erschre. ich ruofte:< owe des, daz ich lebe! got mir den tot vil schire gebe, des waere min lip zeware wert!> des todes ich von herzen gert. wir sazen bede hie jamerlich, do gie ze der tür in her heinrich, von wazzerberc was er genant, von ritters tugenden wite erchant, er het ze chonen die swester min. er sprach:< seht hie, waz sol daz sin?> sprach zornlich der biderbe man,< wer hat iu beiden iht getan?> er sprach:< zewar man muoz mirz sagen, ditz ist ein swaches ritter chlagen; ir weinet reht alsam diu kint, die dürftigen und weisen sint, und als diu chranken, bloeden wip. sol alsus weinen ritters lip? nein, ez chrenchet ritters namen, ir mügt ez iuch bede immer schamen!> do sprach der tuomvogt:< her heinrich, her ulrich chlaget so chlaegelich, daz ich ez nie mer han gesehen; ich weiz niht, waz im ist geschehen, ja wil er leider mirz niht sagen, ich höre in also sere chlagen, daz ich mit im bin vreuden vri, mich wundert sere, waz im si.> von wazzerberc der biderbe man sprach sa:< her tuomvogt, ir sült gan von uns uz, daz ist min rat; swaz er so herzenleides hat, daz sol er mir zeware wol sagen, wan ich wil immer mit im tragen, swaz so im leides widervert, da mit ist vreude mir erwert.> der tuomvogt gie zehant hin für. her heinrich der spart zuo die tür und gie in zorne zuo mir stan. er sprach:< wie nu, ir boeser man, pfech, herre, pfech, wie tuot ir so? nu solt wir alle wesen vro von reht der hohen werdicheit, der iwer lip hat vil bejait. nu sagt mir, ir vil boeser man, wer mac so leide iu han getan, darumbe ir habt al sölhe chlage? bi miner warheit ich iu sage: gefreischent ez von iu diu wip, si hazzent immer iwern lip umbe disen gar swachlichen muot - seht, daz irs nimmer mer getuot!> ich sach in an und sprach also:< jane wirde ich nimmer mere vro, daz wizzet endelich für war; und solde ich leben tusent jar, min lip wirt nimmer wol gemuot. ez dunche iuch boese oder guot, ich lide, swaz mir da von geschiht, warumbe daz si, des sag ich niht.>< daz ir so herzenlichen chlaget und ir daz mir noch niemen saget, so weiz ich ez doch für war, wa von ir sit so vreuden bar; ob ichz rate, welt ir mirz sagen, iwer herzenlichez chlagen und iwer siuftenbaeren leit, die iwer herz verholne treit?> ich sweic, do sprach der biderbe man:< ich weiz wol, waz iu ist getan. nu merchet rehte, waz ich sage: diu vrowe, der ir iwer tage habt gedienet sunder wanc uf minneclichen habendanc und als man vrowen dienen sol, diu hat enboten iu e wol und hat ir hulde iu nu verseit. daz sint diu siuftebaern leit, die man da horet iuch hie chlagen. ich hanz erraten, welt ir ez sagen?> zehant als er die rede gesprach, daz bluot mir uz dem munde brach für war und uz der nasen min, daz man mich vaste sach bluotic sin. do er mich alsus bluoten sach, der höfsche man höfschlichen sprach:< vil süezer got, des lob ich dich, daz du vor minem tode mich hast lazen noch den man gesehen, dem ich von warheit mac gejehen, daz er ein wip minne ane chranc und gar ane aller slahte wanc!> uf siniu knie er kniete do, sin hende beide rackt er ho, daz wort er gar von herzen sprach:< wol mich, daz ich ez ie gesach, wol mich, daz ich ez wizzen sol! daz tuot mir herzenlichen wol und wil sin immer wesen vro die wile ich lebe, daz ist also.> er stuont uf, sa er zuo mir gie, mit armen er mich umbevie; er sprach:< du solt dich wol gehaben, ich wil din reinez herze laben, bi minen triwen wil ich dir sagen: dich legt in vil kürzlichen tagen an ir arm diu vrowe din, des si pfant als diu selde min. mir sint der vrowen site kunt baz danne dir wol tusentstunt; vil lieber vriunt, nu hoere mich: si wil da mit versuochen dich, ob din lip staete künne sin, nu hüete als der ougen din, daz si von dir iht des ervar, dar an din staete sich bewar. du solt gelouben mir für war,... daz du mit staete ir wenkest niht, so weiz ich wol, daz dir geschiht in kurzen ziten liep von ir, des si min saelde pfant gegen dir. wis vro und la din truren sin, daz frumt dir gegen der vrowen din! nu wis mit zühten hoch gemuot! gegen vrowen lon ist niht so guot so daz man hohes muotes si; in ist selbe hochgemüete bi: swer hohen muot mit zühten hat, des dienest in ze herzen gat, truren ist gegen in enwiht, si habent sin für dienest niht. ez waere für war ein missetat, ein wip, diu schoene und güete hat, ob sich diu naem für dienest an, swa truric waere ir dienestman. du solt für war gelouben mir, daz hoher muot baz hilfet dir danne truren und swacher muot - hin ze wiben was ie freude guot. er ist ein ungemuoter man, swer in daz wil ertruren an, daz si in minnen: daz ist also; man sol in ze dienste wesen vro, wan rehtiu freude in wol behaget. dir si für war von mir gesaget, daz hochgemuotes ritters lip vil wol erwerbent werdez wip. nu wapen dich, daz ist min rat, ez ist ein groziu missetat, daz din so manic biderbe man hie warten sol( daz ist missetan), die durch dich doch sint her bechomen. ich enweiz, ob duz habest vernomen: si habent vor der herberge din. nu wapen dich, daz ist der rat min.> daz weinen mich ot aber brach, min munt vil jamerlichen sprach:< ich mac geturniren niht, wan ich han hohes muotes niht; swer ritterschaft mit truren tuot, ich weiz wol, daz wirt selten guot, ritterschaft und hoher muot die sint in vrowen dienest guot. ich wil min turniren lan, wan ich niht hohes muotes han; zwiu sol mir lip, zwiu sol mir guot, sit daz ich han niht hohen muot? ich muoz in truren immer leben, daz hat unsaelde mir gegeben, ich muoz in truren immer sin, doch weizgot ane die schulde min.> der ere gernde biderbe man der rede min lachen da began, er sprach:< ich han mich des bewegen, du muost din harnasch an dich legen; ez si dir liep, ez si dir leit, du muost in diniu wapenchleit.> zehant mich wapen do began sunder danch der biderbe man. er bant mir uf den helm min vil vaste mit den handen sin und fuorte mich von dann zehant, da ich min orsse verdecket vant; dar uf ich truric saz alda, den schilt min den gab er mir sa, sus chom ich truric uz geriten, da min die hochgemuoten biten. si hielten vor der herberge min, ir zimir gab vil liehten schin und ouch ir wapenlichiu chleit, mit in ich sa ze velde reit. da hielt vil schone mit siner schar von kuenringe her hadmar, und ouch sin bruoder her heinrich hielt ouch geschart da ritterlich. do schart ouch wir uns sazehant, manic ritter helm ze houbet bant; do nam ouch ich nach miner ger in mine hant ein starchez sper, man sach mich schone da für chomen. min orsse mit sporn wart genomen, den puneiz treip ich vaste dar gegen des hademares schar. do ich chom uf die schar gerant, min sper ich ritterlich verswant, wan ez da wol verstochen wart; mit miner ritterlichen vart reit ich sper und schilt enzwei. her hademar durch sin zuht do schrei:< in sol hie niemen griffen an, ir sült in von uns riten lan!> durch sin gebot man mich dan lie riten, daz mich niemen vie; mich wolt der ere gernde man durch zuht da niemen vahen lan. durch sine bet wart ez vermiten, do chom ich schone dan geriten, ein ander sper gab man mir da, da mit sach man mich sprengen sa. min buneiz der wart ritterlich uf die schar, da her heinrich von kuenringen under hielt, des lip vil selten tumpheit wielt. er was ein wise junger man und het mit güete vil getan bi siner zit, daz ere birt: er was für war ein vil guot wirt. do ich uf siner schar verstach min sper, der junge wise sprach:< lat riten disen ritter guot! swelch der min im hie iht tuot, daz ist gar ane den willen min. lat dienen in der vrowen sin, ob wir daz tuon, daz ist ritterlich.> sus sprach der biderbe muotes rich. do reit ich danne sa zehant hin, da ich min schar haldent vant. ich sprach:< wir süln den turnei heben, ich waene, si mir vride hant gegeben; versteche ich uf in drizic sper, ez ist zware deheines ger, daz si mich iender rüeren an, ich waen, sis haben durch zuht getan.> do nam ich aber zehant ein sper; do stapft ouch gegen uns schone her her hademar mit siner schar, do hiez ich gegen in keren dar, er stapft ouch gegen uns ritterlich, wan er was hohes muotes rich; wir habten ouch uns zesamen wol reht als man gegen den vinden sol. do wir zesamen chomen na, min orsse nam ich mit sporn sa, mit willen treip ichz vaste dar biz uf hern hademares schar, da ich min sper wol uf verstach; die schar ich in mit hurt durchbrach, die minen nach mir schone in riten mit hurt nach ritterlichen siten. do wir durchritten sa die schar, von kuenringen min her hademar het sich erholt manlich des schir; an dem umbeswanc er mir vie da abe dri ritter guot, er was vil ritterlich gemuot, er was an ritterschaft volchomen, von im ofte guot rat wart vernomen. doch umberite wir in da, do sprancte vil manlich sa sin bruoder, min her heinrich, er chom ze helfe im ritterlich. er und die sinen schone in riten, von in wart hurten niht vermiten, man hort von in da speres chrach, wetlich man uns do wichen sach. do wir von vinden not hie liten, do chom ze helf uns in geriten vil schon von gors her wolfker, er und die sinen fuorten sper. der hochgemuote sich des vleiz, daz da würde schoen sin buneiz, den turney er mit hurte durchbrach, daz was herrn hademar ungemach. der turney was zesamen gar chomen, ietwederhalp zwo schar waren und deheine mer. die minnegernden muotes her taten ez des tages so, da von ir lop muoz stigen ho, ir lip erwarp da werdecheit deswar mit grozer arbeit. nu habt ez uf die triwe min: swelhes mannes lip wil müezic sin, daz der eren niht bejagt; iu si für war gesagt, daz hohez lop und müezic leben got hat zesamen niemen geben, swer hohez lop erwerben wil, der muoz unmuoze haben vil. des tages da vil manic biderbe man mit arbeit hohez lop gewan, die boesen wurben drumbe niht als noch an maniger stat geschiht; den biderben ist nach eren we, die boesen muotent ouch niht me, wan daz si haben gemach und guot - sus ungeliche stat ir muot. hurta, wie manz da riten sach des tages den tuomvogt von lengenbach! von gors der hofsch wolfker verstach des tages da vil manic sper, er reit den turney her und dar; von liehtenstein her dietmar der tet ez da deswar vil guot, er was vil ritterlich gemuot. von wazzerberc der höfsch heinrich der tet ez da vil ritterlich, von kyowe der vil starche man des tages mit arbeit lop gewan, von steutz her ulrich tet ez so, da von sin lop muost stigen ho, des biderben lip von ottenstein des tages wol bi den vinden schein. von küngesbrunne her engelschalch sin ere gelücke da ofte enpfalch, uf die wage erz vaste leit, sin lip so hurteclichen reit, daz man im brises muoste jehen; man muost den rebestoc ouch sehen umbe lop da werben als den tac, umbe ere in arbeit ringe wac. ob ich iu nant die ritter gar, die ez da taten sunderbar umbe ere des tages da ritterlich und welhe da waren muotes rich und wie der durch den huffen brach und jener hie sin sper verstach, wie der und der nach eren ranc, so diuht daz maere iuch liht ze lanc. ir habt von turniren vil vernomen, da von ich iu niht wil sagen von disem turney mer, wan daz ich da verstach niun sper. churzlichen ichz iu sagen sol: ez taten da die biderben wol, si ruorten manlich da ir lit, da wurben si nach eren mit. der turney der muost ende han. abe dem velde wir zogten dan manneclich in die herberge sin, ich zogt ouch in die herberge min. swaz ritter was gevangen da, die wurden alle ledic sa durch zuht und durch den willen min, des muost von rehte ich danchent sin. die naht belibe wir alle da, des andern morgens fruo zogt sa in hohem muote heim manneclich, ich reit ouch dannen truriclich. do mich min bote sus truren sach, der chluoge, höfsch, getriwe sprach:< ez tuot vil we dem herzen min, daz ich iuch sihe sus truric sin.> ich sprach:< vil lieber friunt, nu sprich, wes sol min herz vreun sich oder wes sol ich wesen vro? mir hat min vrowe bi dir also enboten, daz ich nimmer me wirde hohes muotes wider als e, min hoher muot ist gar gelegen, ja muoz ich immer trurens pflegen.> do sprach der bote:< herre min, ir sült iwer truren lazen sin und sült an vreuden niht verzagen, ich chan für war iu niht gesagen, wie iwer vrowe si gemuot, ob si ir zürnen gegen iu tuot darumbe, daz si versuochen wil iuch - die vrowen künnen vil. ich wil iu raten einen rat, der mir iedoch vil nahen gat: ir sült mich lan versuochen baz, ob iu ir herze si gehaz oder ob ez ein versuochen si; e daz ich iuch sehe vreuden vri, ich wilz e wagen aber als e, got gebe, daz ez mir wol erge.>< bot, du tuost mir also wol, daz ich ez immer dienen sol; bi miner warheit sag ich dir: daz du da hast geraten mir, des getorst ich niht gebiten dich, sit daz du aber über mich erbarmet hast, des lon dir got, vil lieber friunt, getriwer bot! du solt der guoten sagen daz: ob mir ir herze si gehaz, daz daz gar ane schulde si; ich bin gegen ir gar valschez vri, des si pfant al min saelicheit, swer ir von mir iht hat geseit, ez si wip oder ez si man, der hat mir gar unreht getan. ich chan dir niht enpfelhen vil, wan eines ich dich piten wil: berede mich gegen der vrowen min und sage ir uf die triwe din gegen ir gar rehte minen muot, er si übel, er si guot, den soltu ir gar rehte sagen, des willen min gar niht verdagen. vil lieber friunt, geviel ez dir, so wolt ich aber ein liet von ir singen, ob ez mir waere guot, von den dingen als mir der muot gegen der vil reinen, süezen stat und als si mir enboten hat bi dir, do din lip von ir schiet: da von so wolt ich singen liet.>< herre, ez muoz mich dunchen guot, mit swiu ir iwern staeten muot ir mügt erzeigen, daz ist min rat. sit iwer heil gar an ir stat und ir habt iwern lip geselt und uz ir dienst niht enwelt, so tuot, swaz ir gevalle wol, mit triwen ich daz raten sol.> alzehant do huob ich an, von herzen tihten ich began liet sa von der vrowen min, daz ich ir wolte staete sin und nimmer wolde von ir chomen, und daz si mir waere unbenomen bi minen ziten immer me, si taet mir wol, si taet mir we. do ich getiht alda diu liet, min bot zehant sa von mir schiet und fuort diu liet geschriben hin, dar min liep dient, herze und sin mit rehten triwen sunder wanc uf minneclichen habedanc und uf den reinen, süezen solt, den man von guoten wiben holt. sus schiet der bot von mir alda. do reit ich von im truric sa an eine stat, da ich gemach vant, des mir da vil geschach, zuo der vil lieben chonen min. diu chünde mir lieber niht gesin, swie ich doch het über minen lip ze frowen do ein ander wip. ich het gemach da zehen tage. nu merket reht, waz ich iu sage: ich het verbiten des boten min, do wolde ich da niht langer sin. gegen liehtenstein min lip do reit, ich het von senedem chumber leit, ich was vor senen ungemuot als noch der minnegernde tuot. nu hoeret, wie min bot dort gevar: im ist des not, daz in bewar gelucke und ouch diu saelde sin; do er chom zuo der vrowen min, diu gruozt in wol und lacht in an, zehant si fragen in began:< sage an, wa ist der herre din, und giht er noch ze vrowen min?>< ja, frowe min, swie ir im tuot, er hat gegen iu so staeten muot, daz ir im sit für elliu wip und lieber danne sin selbes lip und lieber danne iht dinges si; er ist gegen iu gar valsches vri, daz ich wol nim uf minen eit und gar uf al min saelicheit. do ich im iwern zorn sagt, so herzenlichen sere er chlagt, daz ich ez niemer han gesehen. ich hort den biderben man des jehen, daz er wolde von dem lande gan ze fuozen als ein arm man und wolde ouch nimmer werden fro. die rede sprach er mit weinen so. ich sage iu, vrowe, waz im geschach: daz bluot von sinem munde brach und uz der nasen von siner chlage; bi miner warheit ich iu sage: ich wene niht, daz er waere genesen, und waer her heinrich niht gewesen von wazzerberc der biderbe man, daz in der troesten da began, er waer benamen anders tot von siner chlagelichen not.>< bot, du maht mir niht gesagen sin senen und sin grozez chlagen. uf mine triwe wil ich dirz jehen: ez hat min bote gar an gesehen; swaz er da tet und swaz er sprach, min bote ez horte und sach. den het verholn ich dar gesant, der stuont allez uzen bi der want, durch eine lucken er ez sach, swaz man da redet und sprach; des tuomvogtes weinen und sin chlagen chan ich dir allez wol gesagen, und swaz da tet der hofsche heinrich, daz weiz ich allez bescheidenlich.>< sit ir ez wizzet, vrowe, gar, so wil ich daz han wol für war, daz er wol iwer hulde hat, wan im sin muot gegen iu so stat, daz nie dehein minne gernder man dehein vrowen also liep gewan als er iuch hat, guot vrowe min, mit triwen in dem herzen sin.> si sprach:< er hat min hulde wol, für war ich dir daz sagen sol, ich bin für war im niht gehaz; du solt aber mir gelouben daz: des er von mir ze lone gert, des ist er immer ungewert, daz sol er niht für übel han, wan ichs gewern wil nimmer man.>< vil liebiu vrowe, ich weiz daz wol, swa mit ein ritter immer sol verdienen von iu minnen solt, daz er den willeclichen holt mit ritterlicher arbeit. sin dienst ist an iuch geleit mit triwen sunder wenchen gar, daz weiz ich endelich für war. er hat iu liet bi mir gesant, diu iu ein teil tuont wol bechant des meniclichen willen sin; er bat mich des, vrowe min, daz ichs iu gebe, daz was sin bet. vil tugendrichiu vrowe, set, ir sült si lesen, si sint guot, ez vreut in sere, ob ir ez tuot.> si nam den brief sa in die hant, dar an si wol geschriben vant( si las in hie, si las in dort) mit guoter schrift wise und wort; in las diu reine tugende rich mit spilnden ougen minneclich: si smielt und was mit zühten vro. nu hoert diu liet, diu sprechent so: None do si diu liet gelas da gar, diu reine, süeze, wol gevar sprach alzehant:< geselle min, din lip und ouch der herre din, ir chünnet beide losens vil. für war ich dir doch sagen wil: diu liet diu sint ze ware guot, ich wils behalten, daz ist min muot. nu rite hin zuo dem herren din und sage im daz, und müge es sin, daz ich in welle gerne sehen; und ob ez mac also geschehen, daz er sich und mich bewar, also her und von hinne var, daz er vermeldet werde niht, des bin ich vro, ob daz geschiht. du solt im sagen minen rat: ir sült her an uzsetzen stat chomen des sunnetages morgens fruo, und get mit den uzsetzen zuo, tuot mir iwer chunft mit chlopfen chunt, so sende ich iu sa an der stunt minen boten endelich, swaz iu der sage, daz tuot heinlich. du solt im dannoch sagen mer: er sül dar uf niht chomen her, daz ich in zuo mir welle legen - des sol er sich vil gar bewegen! daz in min ouge hie gern siht, des sol er da für haben niht, daz ich hie welle minnen in, des sol er haben deheinen sin! ich wil in darumbe lazen her chomen( daz du des gihst), daz er mir habe gedienet sine tage. nu merche rehte, waz ich dir sage: ich wil in hie mit senften siten des zwar güetlichen biten, daz er mich laze gar dienstes vri, als liebe ich im ze vriunde si.>< vrowe, ich sage im iwern muot, ich weiz ouch wol, daz er ez tuot, er chumt zuo iu her endelich, er wirt der botschaft vreuden rich; er ist ouch so gefüege wol, daz er her chumt reht als er sol in vil armer uzsetzen wat als im iwer munt enboten hat.> da mit so schiet der bote von dan und reit hin, da er mich hete lan; da er min leider niht envant, do streich er nach mir alzehant, er streich vil vaste naht und tac, sin lip vil selten ruowe pflac, sine tugende niht waren chlein, er vant mich da ze liehtenstein. des vritagen abendes min lip reit ein orsse ze velde; mir was leit, daz mir min bote niht was chomen, des was vil freuden mir benomen, ich daht:< ja herre, waz ist im geschehen? solde ich in nimmer mere gesehen, so würde ich truric immer mer.> do ich des gedaht, do reit er her. do ich in zuo mir riten sach, min munt uz grozen vreuden sprach:< wol mich, hie chumt der bote min, nu wil ich hohes muotes sin! ez mac mir diuten vil wol guot, daz mir min chunft so sanfte tuot, er sagt vil liht mir eteswaz, da von mir senenden wirdet baz.> min lip sa da niht lenger beit, gegen minem boten ich do reit. ich sprach:< vil lieber bote min, du solt mir willechomen sin! ich muoz dir des von warheit jehen, ich han so gerne dich nie gesehen, ich getrou es gote wol und dir, du bringest liebiu mere mir.> der bote mich smielende sa an sach, der höfsche, chluoge höfschlichen sprach:< ich nim hie iweres gruozes niht bis man iuch uf der erde siht für mich knien uf diu knie; ich han die botschaft bi mir hie, diu iwerm herzen sanfte tuot und der ir wert vil hochgemuot.> do erbeizt ich von dem rosse sa und kniet vil willeclichen da für in nider uf diu chnie. der höfsche mich da niht lange lie, er sprach:< stet uf, herre min! ir mügt wol hohes muotes sin, got iwere saelden hat gedaht, ich han iu guotiu mere braht.> der rede was min herze vro. do saz ich uf min orsse aldo, ich sprach:< vil lieber bote min, sag an, waz süln diu mere sin, ist mir min vrowe noch gehaz? oder hat si sich bedaht iht baz und wil si min genade han? so wirde ich noch ein saelic man.>< iu hiez diu tugende riche sagen, daz si iuch in vil churzen tagen verholn gerne wolde sehen; an dem sunnetage sol daz geschehen des morgens fruo vor ezzen zit. ein steinhuffe vor ir burge lit, dar sült ir chomen verholn gar, sus hiez iu sagen diu süeze chlar. ir sült dar chomen in swacher wat an eines boesen uzsetzen stat; swie iu ir bote da saget, so vart und seht, daz ir daz wol bewart, daz ir da werdet vermeldet iht. diu reine, süeze, guote giht: helt ir iuch wol, daz si iu guot, si si alzan vil vaste behuot. ich sage iu, wes si mere giht: ir sult dar uf dar chomen niht, daz ir des habt deheinen wan, daz si iuch welle bi ir lan ligen - des müge niht geschehen. si wil iuch sus wan gern sehen und mit iu reden minneclich, des jach diu reine tugende rich.>< sol ich dar chomen an dem sunnetage fruo, nu merke, waz ich dir sage: ich waene niht, daz ez müg geschehen, wan ich hore des von warheit jehen, dar si für war wol vierzic mile; des wene ich wol, swie sere ich ile, daz ich müge nimmer chomen dar, da von so rate mir, wie ich var!>< herre, ir habt vaste missetan, daz ich iuch da niht funden han, da ich iuch lie; nu wizet daz: ich waene, si werde iu aber gehaz. die vrowen sint vil wunderlich, si wellent, daz man steteclich ir willen tuo - swer des niht tuot, gegen dem sint si niht wol gemuot. ir mugtz ouch nu ergahen niht. ich waen vil wol, da von geschiht, daz si des hat vil staeten wan, daz irz durch tracheit habt verlan - da von wirt si vil ungemuot. got weiz wol, ichn weiz, waz ir tuot, iwer dinc vil chumerlichen stat: got müeze iu fuogen wisen rat!>< ich wil mich uf die reise heben, got müeze mir gelücke geben! ich wil versuochen, ob ich dar mac chomen, ez ist nu lanc der tac: man ritet eines tages nu vil, da von ich ez versuochen wil, ob ich müge immer dar bechomen, min wille ist mir vil unbenomen. wir süln zuo uns wan einen chneht nemen, der zuo der vart si reht, so daz er gar verswigen si, so werdent unser niht wan dri; wir suln fuoren sehs pferde guot: ez ist für war also min muot, daz ichs ze tode rite elliu gar oder ich chome des suntages dar.>< friunt, geselle, herre min, ir mügt ez wol versuochende sin, ich han sin aber deheinen wan, daz ez immer müg ergan, daz wir dar chomen an dem suntage fruo; nu merket, was ich iu sage: uns welle got danne wol bewarn, wir mügen da wol missevarn.>< ez chom ze schaden oder ze frumen, min lip muoz zware dar chumen, sit daz si mirz enboten hat; ez waere ein groziu missetat, versuoht ich niht die saelde min, ez muoz für war min ende sin, oder ich gesihe daz werde wip und ir vil minneclichen lip.> None die vritagen naht beleip ich da, des samztages fruo huob ich mich sa selbe dritte balde uf mine vart. ez wart von mir vil wol bewart, daz iemen weste, wa ich wolde hin; ich chert dar an gar minen sin, daz min vart würde wol verholn, vor allen liuten gar verstoln. bi miner höfscheit ich iu sage: ich reit für war an dem samtztage reht sehs und drizic mile; von miner grozen tagweide ile wart ich müede, des gie mir not, mir lagen uf der straze tot zwei miner pferde, daz ist also, diu huoben mich zwar unho. die naht was ich in einer stat, dar inne ich mir bereiten bat uzsetzen nepfe und swachiu chleit; diu wurden fruo da an geleit von mir und von dem boten min, si chunden swacher niht gesin; wir namen zuo uns mezzer lanc, als uns des libes vorht betwanc. des suntagen morgens fruo ich reit von danne zwo mile, swachlich gechleit, die pferde liez ich verholn stan. ich und min bote, wir giengen dan zwo mile für ein burc wunneclich, dar uf so was diu tugende rich, min vrowe, der ich nie vergaz, diu guote mit huse dar uffe saz. do gie ich für die burc zehant, da ich vil armer liute vant, der saz da ane mazen vil. für war ich iu daz sagen wil: wol drizic uzsetzen oder me da sazen, den ir siechtuom we tet; ir suht si sere twanc, mit grozem siechtuom maniger ranc. do muost ich zuo in sitzen gan( daz het ich doch vil gern lan, dar wiste mich der geselle min), sam ich unkreftic solde sin. da gruozten uns der siechen schar mit grozem snouden, daz ist war, vil ungesunt ir maniger was. da saz ich zuo in daz gras. do wir gesazen zuo in da, si vragten alle gemeine sa, von wanne wir waeren dar bechomen. diu vrage mir leide was vernomen, ich sprach:< wir sin zwen geste hie, wir chomen bede her noch nie, uns riet her unser armuot, ob uns hie iemen taete guot.> si sprachen:< ir sit reht her chomen, wir enwizzen, ob irz habt vernomen: diu husfrowe iezuo siech hie lit, da von man uns vil ofte hie git pfenninge und spise genuoc. ein junchfrowe iezuo vor iu truoc uns her brot und dar zuo win - daz si immer saelic müeze sin! weste man iuch hie, geloubet daz, man gebe iu her für eteswaz, ir mügt wol chlopfen und biten nach unser armer liute siten. man git iu her für win und brot, da mit ir buozet des hungers not; und git man iu hiut pfenninge niht, für war ez morgen doch geschiht.> do gieng ich von den siechen dan gegen einer line hin naher stan, da für so was ein tepich guot gehangen als man ofte tuot für line, da man wil windes niht noch lieht, für diu ez geschiht. vor der line der tepich hie, dar in vil chleine iht windes gie. do nam ich her für den napf min, der chunde heller niht gesin; do chlopft ich, daz ez lute erschal und in die chemenaten hal. nach dem chlopfen an der stat ich vil jaemerlichen bat, daz man mir gebe her für daz brot, mich twunge groziu hungers not. sa do ich die bet gesprach, ein juncfrowe uz der lin her sach; do si uns sach do sunder sten und unser waren niwan zwen, do tet si wider zuo die lin und gie sa zuo ir vrowen hin. der sagte si, wir waeren da, diu reine sante si zuo uns sa. diu junchfrowe uz dem tor her gie, an einem orte si ane vie: si gabe den siechen allen da islichem einen pfenninc sa; do si chom hin, da si uns sach, diu süeze uz rotem munde sprach:< sagt an, wenne sit ir chomen her? ich gesach iuch hie niht mer.> mit verkerter stimme ich sprach:< von chumber lit wir ungemach, von siechtuom und von armuot; swer uns durch got iht guotes tuot, daz mag an saelden in gefrumen, wir sin durch groze armuot her chumen und sin vil nach vor hunger tot, vor armuot lide wir groze not.> si gie zuo uns sa naher stan, si sprach:< ir sült mich wizzen lan, wer ir sit; daz tuot mir kunt vil endelich hie an der stunt! ich sol bi iu niht langer sin. sit ir durch die frowen min chomen, daz sult ir mir sagen, die rehten warheit niht verdagen.> do sprach ich zuo der schoenen magt:< frowe, iu si für war gesagt: mich hiez iwer frowe chomen her und wizzet daz, ich binz der, des freude an ir genaden stat und der ir ie gedienet hat und der ir immer dienen wil mit triuwen an sin endes zil.> do sprach diu maget zehant also:< stat iu der muot durch frowen ho, so sol iwer manlich werder lip umbevahen werdez wip; habt ir mit tyost iht sper verswant uf frowenlon mit iwer hant, gefuor iwer lip ie ritterlich, dem sitzet ir hie vil ungelich. ich wil zuo miner frowen gan und wil si von iu wizzen lan, daz ir durch si sit her bechomen, iwer chunft vil lieb ir ist vernomen. ich chum zuo iu her wider schir und sage iu endelich von ir, wie iwer lip sol varn hie.> da mit diu maget von mir gie hin da si die vil guoten vant. si saget der reinen alzehant von rehter warheit, ich waer da. do sprach diu reine, suoze sa:< deswar des bin ich harte vro, du solt im von mir sagen so, daz er mir si willechomen, sin chunft ich gern han vernomen. du solt hin wider zuo im gen, so daz sich sin iemen müge versten, und trage im hin für eteswaz und sage dem hochgemuoten daz, daz er schir ab dem perge var und sich vor melden wol bewar und ouch wol hüete der eren min, als lieb im si daz leben sin. bit in hin ze abent her wider gan her uf, so wil ich in wizzen lan, wes ich mit im hie han gedaht und umbe wiu ich in han her braht, daz heize ich im danne allez sagen. du solt im spise hin für tragen: hüener, da zuo brot und win, und bit in got willechomen sin.> diu maget gie do alzehant hin, da si mich noch wartent vant, si und ein ander juncfrowe truoc mir spise und wines ouch genuoc. do ich si sach selbe ander gan, den napf min satzt ich verre hin dan und sprach:< vrowe, da legt ez in, wan ich leider vil siech bin.> diu eine junchfrowe stuont stille sa, diu ander gie zuo mir vil na. diu sprach also:< swaz mir geschiht, ich schiuh iuch durch den siechtuom niht, iuch hat diu werde vrowe min got willechomen heizen sin und giht, si welle iuch gern sehen, swanne ez mit fuoge müge geschehen. si hat enboten iu bi mir( des mügt gern volgen ir), daz ir schir ab dem berge vart und iuch vor melden wol bewart und hüetet iuch wol, des gat iuch not. tuot ir des niht, so sit ir tot; teilet mit iu selbe iwern sin, daz rat ich wol, swie tump ich bin. ir sült hin ze abent her wider gan her uf; so sol ich iuch lan gar wizen miner vrowen muot, ich waene wol, der si gegen iu guot. ir sult für war gelouben daz: iu ist diu reine niht gehaz, si wart so holt noch ritter nie.> da mit diu junchvrowe von mir gie. sa do diu junchvrowe von mir quam, spise und trinchen ich sa nam, zuo den uzsetzen ich ez truoc. ich sprach:< uns hat min vrowe genuoc spise und trinchen hiute gegeben, got laze si lange mit saelden leben; almuosen so groz ich nie enpfie, daz wil ich mit iu teilen hie. swaz ich sin hie enpfangen han, daz sül wir gar gemeine han darumbe, swanne man iu spise guot gebe, daz ir daz selbe tuot uns.> si sprachen:< daz sol sin; man git uns ofte vleisch, brot und win, daz teile wir mit iu gar gelich, wir leben mit iu geselleclich.> ze ringe saze wir alle sa und satzten in die mitte alda die spise guot und ouch den win. ich sach da manges hende sin also daz ichs niht getar gesagen, ja muoz ichs vil durch zuht verdagen; bi miner hofscheit, ez ist war, vor unvlat gie ze berge min har. mir wart da groz unvlat bechant; die vinger mangem uz der hant waren also gefulet abe als einem, der tot in dem grabe gelegen ist wol hundert tage. bi miner warheit ichz iu sage: ir atem als ein hunt da stanc, als si ir miselsuht betwanc. mit in muost ich da ezen pflegen. ich het des libes mich e bewegen, e daz ich mit in het da gaz; do twanc mich zuo dem ezzen, daz ich der werden vrowen min ir ere müeste huotende sin; het ich mit in niht gaz alda, ich wer für war vermeldet sa. nu weiz ich wol, daz maniger giht, ich chunde mit disen siechen niht deheine wile haben gaz, si heten wol erfunden daz, daz ich waere miselsühte vri; swer des giht, dem waene iht si gar chunt, waz man mit wurzen tuot: si sint ze manigen dingen guot. mir ist noch hiut diu wurze chunt, swelch man genems reht in den munt, daz er da von geswülle gar, und daz er wurde als missevar, daz er waere immer unbechant, durchfür sin lip gar elliu lant, daz niemen möhte erchennen in. die chunst chan ich swie tump ich bin. die selben wurze het ich da. ich het min har gevaerbet gra, des, waen ich, nu bedorfte niht, wan man mich vil nach halben siht gra wan von den sorgen min( vor alter solt sin noch niht sin): sus hat diu minne und ander leit min houbet ze dem andern mal gechleit. diu minne und ungetriwer rat min houbet gra geverbet hat. swelch man der minne dienet vil und im diu minne niht lonen wil, der muoz vil ungemüetes tragen, wan er sin leit sol niemen chlagen, wan al eine der vrowen sin - des muoz er ofte truric sin. swa so mir ungetriwer rat schaden und leit gefuoget hat, daz wil ich iezuo gar verdagen und wil daz maere iu fürbaz sagen: do wir siechen gazen hie, vil palde ich ab dem berge gie in daz geu an siechen stat, da ich des almuosens pat. man gab mir da vil stuckelin, diu nam ich durch die vrowen min, man gab mir allerslaht genuoc, vil güetlich ich daz danne truoc, in einem zile leit ich ez nider. ich chom dar nach für war nie sider, ich weiz niht reht, wer ez da nam, ich weiz wol, daz ez mir niht zam. durch chürzwile ich sus petelent gie, bis sich diu sunne nider lie gegen dem berge mit ir schin und daz ez wolde schir abent sin. do gieng ich für die burc sa wider und saz an mine stat da nider, da ich die siechen aber vant, die enpfiengen mich da sa zehant. do ich hie bi den siechen saz, ich vragte si, ob man hete gaz. si sprachen alle:< man izzet alzan, ir sit ze rehter zit her gegan, daz almuosen man des abendes git uns armen in so rehter zit, daz unser ieslicher gat wol dannoch, da er herberge hat.> do ich gesaz guot wile alhie, diu magt ot aber her zuo uns gie; mit der schoenen man uns truoc spise und wines aber genuoc. si sprach zuo mir:< ir sült ab gan und sült für war des niht enlan, ir chomt her fruo aber ze ezzenzit, sehet, daz ir hint gewaerlich sit.> ich sprach:< waz frumt die vrowen min also min wunderlich hie sin, daz ich si heinlich niht sol sehen?> diu maget sprach:< des mac niht geschen biz morgen, daz ez wirdet naht; si hat ze sehen iuch gedaht für war, e daz ir hinnen vart, sehet, daz ir meldens iuch bewart.> do diu junchfrowe chom von dan, ezen man mich sach gan zuo den siechen aber als e. mir tet ir geselleschaft vil we, des mich von schulden wol betwanc ir unvlat und ir atem stanc; ir sült für war gelouben daz, daz ich mit in ungern az. do wir die spise verzerten da, die siechen mich do alle sa baten ze huse widerstrit. do jach ich:< miner gesellen lit einer siech, dar wil ich gan, ich han in vil unkreftic lan; bi dem so wil ich hinte sin durch got und durch die triwe min.> do gie ich von der burc zehant in ein velt verre, da ich vant ein korn dick gewahsen hoch, dar in ich vor den liuten vloch, ich und ouch der geselle min, daz chorn muost unser herberge sin. ir sult für war daz uf mir han, ein vil boese naht ich da gewan. sa do der tac ein ende nam und daz diu vinster naht bequam, do huob sich sa ein wint vil groz, mit regenes ungefüege angoz. do muost ich liden ungemach, für den regen was min dach ein rock und ouch ein mäntelin, diu chunden boeser niht gesin. ich was vil nach vor vroste tot, dannoch so leit ich da ein not, wolt ich an dem maere iht verdagen, daz ich iu nimmer solte gesagen: die ungenanten würme mich pizen so die naht, daz ich an dem libe vil gar uz brast; mich peiz die naht vil manic gast und ouch für war manic gestin. do ich ersach des tages schin, des wart ich herzenlichen vro. alzehant min lip lief do umbe so vil, daz mir wart warm; do ereck an eniten arm lac, do was im verre baz danne mir die naht, geloubet daz. so boese naht ich nie gewan, und waere ich niht uf lieben wan die selben naht alda gewesen, ja waene, ich nimmer waer genesen. guot gedinge der ist vil guot, lieber wan noch sanfter tuot; swer lieben wan bi chumber hat, des mac mit vreuden werden rat. do was ouch nu diu sunne uf ho. min lip der gie zehant aldo für die burc an mine stat, da ich mit chlopfen tiwer bat, daz man mir gaebe aber eteswaz. swaz ich an hete, daz was gar naz, daz tet mir herzenlichen we - do chom diu junchfrowe aber als e. mit ir truoc man aber spise vil, ich gedaht: ich wene, min vrowe wil mich gern machen siech alhie. da mit diu maget zuo mir gie, si sprach:< wa sit ir hinte gewesen? wie sit vor wetter ir genesen? ir habt geliten ungemach, sit ir gewesen sunder dach?> ich sprach:< ich han erliten not, mir was der lip hint vil nach tot vor vroste und ouch vor mer geschiht, der ich iu getar gesagen niht. daz ich doch güetlich allez dol, wan ich wird sin ergetzet wol, ob min diu guote genade hat, an der genaden min lip stat.> si sprach:< nu ezzet und vart wider abe dem berge balde nider und chomt hin ze abent wider her. bi minen triwen ich iuch wer, daz diu vil werde vrowe min iuch so niht lan hie wil mer sin; si wil iuch vil churzlichen sehen, bi dirre naht sol daz geschehen.> da mit so schiet si von mir do, ir rede tet mich von herzen vro, zuo den siechen ich do gie, mit den muost ich aber ezzen hie, daz ich doch vil ungerne tet. do ich gaz, sa an der stet gie ich von danne in einen walt, da sungen vogel manicvalt. an eine sunne min lip do saz, des vrostes min ich gar vergaz. da sach ich den gesellen min mit chluben vil unmüezich sin, er chlubte dort, er chlubte hie, der tac im gar da mit zergie, mit solher chunst ein wälhsch man niht bezzers möhte do han getan. mir wart für war nie tac so lanc, der minnen gir min herze twanc, mich twanc diu minne uf hohen muot; diu minne ist werden liuten guot, da von diu herze werdent vro, swelch herze gerne minnet ho, daz schamt sich aller missetat - diu minne ist reines herzen rat. nu wizzet, daz ein werder man für war gar nimmer werden chan, er minne mit triwen guotiu wip. zwiu sol eins jungen ritters lip, der niht wil werben umbe den solt, den man von werden wiben holt? der solt chan hochgemüete geben, mit eren ritterlichez leben. sus saz ich in dem walde alhie, biz daz der abent aber an gie; do stuont ich uf und gie von dan in hohem muote reht als ein man, des herze hat hohe minne ger und des waent, daz man in wer; des muot muoz hohe von schulden stan. in disem wane gie min lip dan. für die burc ich aber saz. ir sült für war gelouben daz: ich was dar chomen also fruo, daz dannoch die liute niht giengen zuo, als man doch gern gegen abent tuot, hie saz ich und was hochgemuot. ich gedaht: wol mich, sol ez hinte sin, daz ich sol sehen die vrowen min! min muot stuont hoch uf lieben wan, do sach ich aber zuo mir gan die maget reine gar zühte rich. si sprach:< ir habt vil witzeclich getan, daz ir so fruo sit chomen; ich enweiz, ob irz habt vernomen: der siechen einer vaste giht, ir sit für war ein uzsetze niht. er giht, ir habt an iuch geleit so rehte guot lininiu chleit, daz si für war ein edel man mit grozen eren trüege wol an; ich weiz niht, wa erz hat gesehen, er hat sin wider mich gejehen, nu fürht ich, daz erz anderswa sage, darumbe ich vil groze sorge trage.> ich sprach:< sol ich vermeldet sin, diu schult ist wan der vrowen min, waz wolde si mines sitzens hie und daz ich alle tage her gie? wie chunde daz immer sin geschehen, man het eteswaz an mir ersehen, da von ich waer vermeldet gar? nu ratet, vrowe, wie ich nu var!> si sprach:< ir sült vil balde abe gan, fürnames hie niht langer stan, sich hat min vrowe wol bedaht. nu merchet: so sich tag und naht scheide, so chomt vil balde wider, bergt iuch dort in dem graben nider, helt ir iuch wol, daz ist iu guot, iu ist not, ob ir wislich tuot. teilt mit iu selben iwern sin! seht ir dort jene hohe lin? so man dar uz her habt ein lieht, so sumet fürnames iuch da niht: ir gaht dar under snelleclich, da vindet ir hangende endelich lilachen zesamen gebunden wol, da mit man iuch uf ziehen sol.> do tet ich als diu maget riet, vil snellich ich da von ir schiet und huob mich aber in den walt. min muot ze freuden was gestalt, ich gedaht:< nu wol mich, immer wol, daz ich noch hinte sehen sol die herzenlieben vrowen min! des wil ich hohes muotes sin.> uz dem walde ich da niht quam, biz daz der tac gar ende nam und in vertreip diu vinster naht mit ir vil vinsterlichen maht. do gaht ich in den graben sa und vermuret mich da mit steinen, daz mich niemen sach; in churzen ziten daz geschach. als tet ouch der geselle min, wir muosten da vil stille sin. do wir verholn lagen hie, der husschaffer selbe sibent gie umbe die burc her und dar; er nam vil vliziclichen war, ob iemen dar waer verholn chomen, des wart von im wol war genomen. do er ez hie und dort gesach, nu horet, waz mir dort geschach: ez gie der ungemuote man von sinen gesellen zuo mir stan und tet sin unzuht da uf mich, so daz da von gar naz wart ich; des getorst ich im geweren niht, daz was ein wunderlich geschiht. da mit er in die burc sa gie. so saz ich also nazzer hie, daz was mir leit und ungemach; uz der lin daz lieht ich sach liuhten: do stuont ich zehant uf und zoch abe min gewant, daz boese, daz ich durch heln truoc, daz barg ich snellich genuoc. under die lin sleich ich zehant, da ich diu lilachen hangent vant, dar in so trat ich willeclich. der geselle min was fuoge rich, der schoup vil willecliche nach, mir was hin uf von herzen gach, ir zugen beidiu händelin enbor ein teil uf den lip min. do si gezugen mich da so reht in der maze ze berge ho, daz mir niht mer moht helfent sin der vil getriwe geselle min, von rehter warheit wizet daz: do mohten si mich niht fürbaz bringen, daz was mir vil leit, in was ouch leit da von bereit. do liezen si mich balde nider und zugen mich aber wider uf an die stat, da ich was e: si mohten furbaz mich niht me uf geziehen umbe ein har; bi miner hofscheit, ez ist war, daz was mir und in ungemach - die naht mir daz dristunt geschach. do ich chom do ze dem driten mal uf die erde also ze tal, vor ungemüet ich an der stat balde uz dem lilachen trat. ich sprach:< vil guot geselle min, du maht wol ringer danne ich sin, trite balde in, daz si ziehen dich hin uf, geselle, daz rat ich.> also trat er in. do daz geschach, do schuob ich willecliche nach; si zugen in vil snellich hin uf, des wart ich freuden rich. do er chom in die chemenat, mit chusse er da enpfangen wart, min niftel ein chust in für mich, des schamt si sit vil ofte sich. sa do der fremde chus ergie, diu lilachen min geselle lie zuo mir vil snellichen her, daz was gar mines herzen ger. in diu lilachen ich do trat mit guotem willen an der stat, hin uf stuont vil gar al min sin, hin zugen si mich an die lin. dar in so steig ich an der stunt, min niftel mit ir roten munt twanc an den minen minneclich; diu vil schoene, tugende rich wist mich in einen winchel dan, ein suckenie gab si mir an, diu was von einem paltekin, die legt mir an diu niftel min. da mit so gie ich sa zehant hin, da ich mine vrowen vant, diu saz uf einem bette guot. diu reine, süeze, wol gemuot mich vil zuhteclich enpfie, do min lip dar zuo ir gie. si hiez mich willechomen sin, ich sprach:< genade, vrowe min!> ich sage iu, wie si was gechleit: ez het diu guote an sich geleit ein hemde wiz, daz was vil chlein; diu hochgemuote, schoene, rein eine suckenie het dar obe von scharlach, diu ze hohem lobe was gefurrirt wiz härmin, diu veder niht bezzer chunde sin. ir mandel grüen als ein gras, ein vehiu chürsen drunder was, diu chürsen het ein überval, ze mazen breit, ze mazen smal; ir het diu reine, wol gemuot gebunden in ein risen guot. sus saz vor mir diu wandels vri, ir stuonden da aht vrowen bi, die waren ouch vil wol gechleit. über daz bette da was geleit, dar uffe diu reine, süeze saz, von samit ein guot materaz, dar ob zwei lilachen sidin, diu chunden bezzer niht gesin; dar uffe so lag ein deckelach, daz ritter bezzerz nie gesach. da lage ein bolster chosterich und ouch zwei chüsse wunneclich, daz vletz man niender blecken sach, vil manic guot tepich was sin dach. ze den füezen für daz bette zetal zwei groziu lieht uf zwei kerzstal waren gestozen( ich liuge niht) und an die wende wol hundert liht. die aht vrowen die waren chlar und deswar minneclich gevar, die ich sach in der chemenat; si heten an chostliche wat. für war ich iu daz sagen wil: mich duht der vrowen da ze vil, mir was ir wesen da ungemach, von herzen ichs ungern sach. hie saz diu werde vrowe min vor mir, daz schoener niht gesin chunde ir tugentricher lip. do kniet ich für daz werde wip und sprach:< vrowe, durch iwer tugent, durch iwer hochgelobte jugent, durch iwern reinen, süezen muot sit mir genaedic und guot! vrowe ob al den freuden min, mir sol iwer lip genaedic sin! gedenchet iwer güet an mir, bedenchet mines herzen gir, die ich gegen iwer minne han! bedenchet, daz ich nie gewan so liebes niht so iwern lip, ir sit mir liep für elliu wip! ir sit mir lieber danne iht si. sol ich iu hie geligen bi, so bin ich allez des gewert, des min lip ie ze vreuden gert; iwer gewern mac mir hie geben hohen muot und werdes leben immer mer gar al min zit, ir sit, an der min freude lit!> do sprach diu reine, suoze guot:< ir sult des han deheinen muot, daz ich iuch zuo mir lege hie iht, des sült ir an mich muoten niht, ir sült der bet vil gar gedagen. ich wil iu uf min triwe sagen, daz ir sin sit nu ungewert ze dirre zit, swie ir sin gert. ich wil iuchz rehte wizzen lan, umb welhe rede ichz han getan, daz ich iuch ze disen ziten her habe lazen chomen: daz ich iuch wer, des ir da gert, des mac niht sin, iuch habent hie diu ougen min in miner heinliche gern gesehen, daz ist wan ze eren iu geschehen. ez hat gevarn so iwer lip, daz iuch von reht ein ieslich wip darumbe wol immer eren sol; und chünde ich iuch geeren wol, daz taet ich. ir sult ez han für ere, daz ich iuch han lan in mine heimliche chomen her, daz widerfuor nie ritter mer. min man und ouch der herre min, der wil des gar ane angest sin, daz ich geminnen müge immer man. ob ichz durch got niht wolde lan und durch min ere, so wolde er mich doch wol behüeten; und wolt ot ich, sin huote waer hie gar enwiht und liez ichz durch min ere niht. in frumt hie baz min reiner muot, danne swaz er hüetens min getuot; daz ich sus wage die ere min und mich bewige der hulde sin, daz ist wan ze eren iu getan. und würde iwer hie innen ieman, da von so würde min ere chranc, der wage sult ir mir wizzen danc.>< ich wil, vil liebiu vrowe min, von herzen iu immer danchent sin des und swaz ir mir getuot. ich weiz daz wol: ir sit so guot, daz ir vil reine, saelic wip von truren schaidet minen lip, so daz mir lieb von iu geschiht hint hie, des han ich zwivel niht.> si sprach:< die rede sült ir lan, ob ir min hulde wellent han, daz ir iht gert der eren min; und wizet, daz des niht mac sin ze disen ziten, daz ist war; gert irz iht mer, ir vliset gar die hulde min, daz ist also.> ich erschrac und stuond uf von der dro und gie sa zuo der niftel min. zuo der sprach ich:< waz sol ditz sin? sol ich umbe sus sin her bechomen, so ist mir hoher muot benomen, des wil ich ir güete getruwen niht. ez waer ein michel ungeschiht und waer ein groziu missetat, min vrowe diu solt wol haben rat. niftel min, swaz mir geschiht, ich chum für war von hinne niht, mir geschaehe liep von der vrowen min. ich wil des gar ane angest sin, daz si hie laze verderben mich, si solde wol baz bedenchen sich; ez ist niht ein guot wiplich muot, daz si an mir als übel tuot.> do sprach min niftel an der stunt:< neve, mir ist für war daz chunt, daz si dich her umb anderz niht hat heizen chomen, wan als si giht. für war ich dir daz sagen wil: si hat unser drumme hinne so vil, daz du ir hie so iht ringest mit nach sumelicher manne sit. ich weiz daz endelich für war, und rüerest dus an als umb ein har wider ir willen, daz si dir wirt nimmer holt( geloube mir) und möht din wille doch niht ergan. einez ich von ir gehoeret han: und wenchestu an ir dienste niht, daz dir noch liep von ir geschiht.> ich sprach:< ich engriffe si niht an wider ir willen; daz wirt verlan darumbe: ich weiz vil wol, daz ir sin leider niht gestatet mir; und waer iwer hinne niht so vil, ich rünge hie mit ir an daz zil, daz si mir siges müeste jehen, daz müest für war also geschehen.>< neve, nu volge mir, daz ist dir guot, mir ist chunt gegen dir vil gar ir muot, nu tuo gar, swaz ir wille si, so mahtu ir geligen bi in churzen ziten endelich. diu guote ist also tugende rich und also reht wiplichen guot, daz si dir schire genade tuot. nu ginc vil balde zuo ir hin wider und knie für die werden nider, bit si, daz si genade dir, neve, des soltu volgen mir! ir ist din loeslich rede niht leit; swa ritters munt güetlichen reit, daz ist im gegen werden wiben guot, wir vrowen sin güetlich gemuot.> do gie ich zuo der vrowen min; ich sprach:< ir sült genaedic sin mir, vrowe, durch iwer werdecheit, der got hat an iuch geleit, lat mich von iu sus scheiden niht! sit man reht iu güete giht, die erzeiget hie an mir also, daz mich iwer minne mache vro! erzeiget iwer güet an mir! ir sült bedenchen mich, daz ir mich hiezet durch genade her chomen. sol mich min chunft her niht gefromen, so daz ich iu gelige bi, so bin ich immer vreuden vri und wirde ouch nimmer mere vro, und scheide ich hie von iu also. und sold ich alsus von iu chomen, swaz daz von iemen wurde vernomen, daz chrenchet iwer werdicheit, daz ist min ander herzenleit; wan sol ich immer iht vernemen, daz iwern eren mac niht gezemen, daz waer min not ob aller not, min lip der waer noch sanfter tot. vrowe ob allen freuden min, vrowe, miner vreuden schin, vrowe über herze und über muot, frowe über lip und über guot, frowe über allez daz ich han oder immer mer gewinnen chan, frowe, miner saelden gebe, ir sit, der ich ze dienest lebe! ir sit, an der min freude stat, ir sit, diu minen dienest hat mit triwen sunder wenchen gar; und solt ich leben tusent jar, min dienest würde an iuch geleit mit luterlicher steticheit, des sult ir lan geniezen mich durch iwer güete, des bit ich. lat mich geniezen, daz ir sit gar miner vreuden hochgezit und daz min lip nie niht gewan so liebes noch gewinnen chan als iuren reinen, süezen lip. vil tugende riche, reine wip, tuot mir swie iwer genade si, iu ist min dienest immer bi. wie stüende daz iwerm werden namen( sich möht sin iwer werdicheit wol schamen), ob ich von hinne füer also, daz ich müest immer sin unfro von iwern schulden, vrowe min, durch iwer güete, des sol niht sin! mir sol hie iwer minne geben vil hohen muot und werdez leben.> do sprach diu reine hochgemuot:< iu ist diu bet ze nihte guot; wold ich hie minnen iwern lip, ich bin wol also witzic wip, daz ich iuch het enpfangen baz. bi minen triwen wizzet daz: ob ir die bet iht langer tuot, ich wirde gegen iu vil ungemuot.> von dem bette trat ich do, ir roter munt sprach zuo mir so:< wol dan, ir sult mit mir gan, ich wil iuch mer gezimers lan schowen>, also sprach ir munt. do gie diu reine do an der stunt in ein muoshus wunneclich, da saz aber nider diu tugentrich. si sprach:< ir sult mir des verjehen: ist iu iht liep hie an geschehen, daz ir also ze dirre zit her zuo mir heimlich chomen sit? min ere ich sere gewaget han durch iwern willen, welt irz verstan; ir mügt wol wesen hochgemuot, daz iu min lip sölhe ere tuot.>< vrowe, swa mit ir eret mich, daz ist min reht vil wol, daz ich daz immer diene die wile ich lebe; ir sit gar miner vreuden gebe und aller miner eren wer, iwerr minne ich gar mit triwen ger. ir sit an der min vreude lit, gar mines herzen meienzit. swaz ir mir eren habt getan da mit, daz ir mich, vrowe, lan habt also zuo iu chomen, da mit wirt vreude mir benomen, wunne und aller hoher muot, ob ir mir niht genade tuot, so daz ich iu hie lige bi, so bin ich immer vreuden vri. vrowe, ir sult mich wizen lan, ob ich iht habe gegen iu getan, da von ich iwerr minne enbir alhie, daz sult ir sagen mir; und ist ez von den schulden min, so wil ich immer mere sin( von rehter warheit wizzet daz) mir selben umb die schuld gehaz. und hat getan hie iht min lip, da mit ich iuch, vil werdez wip, han beswart, daz ist mir leit; ich was iu ie ze dienst bereit und wil iu dienen, swie ez erge, mit rehten triwen immer me, der dienst sol sin ane wanc, daz ist min muot und min gedanc. ich weiz vil wol, ir sit so guot und also reht wiplich gemuot und also vrowenlich getriu, do ir mich hiezet chomen zuo iu, do het ir muot des endelich, daz ir mich hie gewiselich minnen woldet. wie han ich daz hie verworht? des wundert mich.> diu guote sprach:< nu wizzet daz, iu wart min lip noch nie gehaz, ir mügt ez aber gedienen wol alhie, ob ichz iu sagen sol, daz ir verlieset die hulde min, lat ir die tumben bet niht sin, die ir so vrevelichen tuot; ich trage iu drumbe häzlichen muot. ich hanz iu hint wol zwir geseit, daz iu min minne ist unbereit ze disen ziten endelich; und waert ir guoter sinne rich und waer iu liep diu hulde min, ir liezet solhe bete sin, diu iuch gegen mir niht chan gefrumen und iu mac wol ze schaden chumen. welt ir, daz ichz iu rehte sage, die ganzen warheit niht verdage, so lat mich gar der bete vri, als liep iu reht min hulde si; ir sült für war daz uf mir han, und welt ir mich ir niht erlan, daz ich iu niht antwurten wil, ob ir redet lützel oder vil.> do stuont ich uf und was unvro. zuo miner niftel ich aber do gie und sprach also gegen ir:< niftel, du solt raten mir durch dine triwe, des ist mir not; und wizze, ich waer noch sanfter tot, danne hie die werde vrowe min sol vri von miner minne sin.>< neve, ich rate vil gern dir, du solt ouch gern volgen mir: var, als din vrowe dich heizze varn, du maht dich gern gegen ir bewarn, si ist dir holt, daz weiz ich wol, und lonet dir ouch als si sol gegen ir des staeten muotes din; neve, daz habe uf diu triwe min.>< niftel, nu geloube mir, bi minen triwen sage ich dir: ich enchum für war von hinne niht, ob mir niht liep von ir geschiht, so wil ich hie geligen tot, von hinnen bringet mich nimmer not; ez muoz alhie min ende sin, daz habe uf die triwe min. solde ich also von hinne varn, so möhte ich nimmer daz bewarn, min lip müest truren immer me - so wil ich hie sterben e. sold ich niht wesen hochgemuot, zwiu waer min leben danne guot? truriclichem ritters leben wirt selten hohez lop gegeben. ich weiz wol, ob ich hie bestan biz morgen, daz ich verlorn han vil endelichen minen lip - so hat ouch daz vil werde wip ir güete, ir ere mit mir verlorn, so waer ich bezzer niht geborn. daz sol min vrowe bedenchen gar, wan ich niht sus von hinne var.> do sprach min niftel an der stunt:< ich wil ez miner vrowen chunt tuon, daz du wil hinnen niht; swaz leides dir da von geschiht, des habestu dich vil gar bewegen, und welle diu guote ir eren pflegen, des si ir endelichen not, du wellest alhie geligen tot.> do gie min niftel alzehant hin, da si min vrowen vant; si sprach:< seht, vrowe, waz ir tuot, min neve ulrich ist so gemuot, daz er für war wil hinnen niht, ob im niht liep von iu geschiht; nu seht, vrowe, wie ir gevart, so daz ir, vrowe, iwer ere bewart.> do sprach diu guote, tugende rich:< daz waer uns beiden schedelich, mir und im, daz ist also. hüebe in umbe sinen lip unho, so solde er doch wol hüetent sin durch sine zuht der eren min, durch sine triwe sol er bewarn min ere, güetlich von hinnen varn. du solt hin wider zuo im gan und bite solh gemuote lan und heize in wesen hochgemuot; ob er hie minen willen tuot, so habe daz uf die triwe min, daz ich ouch tuon den willen sin; ob er mich miner bet gewert, so tuon ich gern ouch swes er gert. nu sage im uf die triwe din: het er hintstunt den willen min mit guotem muote gar getan, ich enhet für war des ouch niht lan, ich het getan den willen sin; und wil er mir die minne min an erchriegen sunder danc, daz ist ein gar tumplich gedanc. taet er güetliche swaz ich in hieze, vil ungern ich in hinnen lieze für war wan mit dem willen sin; daz ist für war der muot min, daz soltu wizen endelich: ich wolde in gruozen minneclich als ein guot wip ir lieben man, des han ich noch niht hie getan.> min niftel gie do alzehant hin, da si mich vil senenden vant. si sprach:< du solt dich wol gehaben; wil du, din truren wirt begraben, du sumest dich gar ane not; nie vrowe ez ritter baz erbot denne dirz hie biutet diu vrowe din, wil du ir güetlich volgende sin. diu reine, tugende riche giht, du mügest ir an erchriegen niht ir minne; si si so gemuot, daz si für war des niht entuot, daz du ir hie geligest bi; die wile din lip des willen si, daz duz ir wellest erchriegen an, so müg ez für war niht ergan. mir hat diu guote des verjehen, daz für war waere geschehen hintstunde an ir der wille din, woldestu ir güetlich volgende sin; daz si dich niht enpfangen hat hint liplich, darumbe lat diu guot dich bi ir hie niht ligen, durch anders niht bistu verzigen. du solt, vil lieber neve min, gegen ir für war niht chriegende sin; ob du niht hie ir willen tuost, so wizze für war, daz du muost gar immer mere ir hulde enbern. wil du güetlich ir minne gern, dir mac hie liep von ir geschehen, des hat diu guote mir verjehen.> do si mit mir geredet sus hie, in der zit min vrowe gie zuo uns dar. diu guote sprach:< got weiz wol, daz ich nie gesach deheinen man so sinnelos; ir waert noch billicher umbe mich los, danne daz ir mir die minne min welt hie sus an erchriegent sin. nu sagt an, wes habt ir gedaht? belibt ir hie biz daz diu naht zergat, so flieset ir daz leben; ir möht iuch gern hinnen heben und fürt als ich iuch hieze varn. welt ir niht zuht gegen mir bewarn, so gert ir min ze friunde niht und ist iwer triwe gegen mir enwiht. mir ist des vil von iu geseit, daz ir ze dienst mir sit bereit; die sager habent mich betrogen und von iu leider vil gelogen. daz sihe ich wol an solhem sit: swes ich iuch hinte hie selbe bit, des verzihet ir mich also, daz iu min hulde hebt gar unho.> do sprach ich:< liebiu vrowe min, ich wil iu immer diende sin mit triwen unz an minen tot, da von mich bringet nimmer not; ir sit mir liep für elliu wip und lieber danne min selbes lip und lieber danne iht dinges si, von iu ich liebe wirde nimmer vri. vrowe ob al den vreuden min, nu lat in iwern hulden sin, daz ich iu hie gelige bi als lieb iu wiplich güete si; und schide ich also von iu hie, so getet für war ein vrowe nie an ritter wirs denne ir an mir, daz sült für war gelouben ir. und welt ir, reine saelic wip, alsus verderben minen lip, wie han ich daz gegen iu versolt? ich was iu ie mit triwen holt; ob ich also von hinne var, so wirde ich endelich für war nimmer mere rehte vro, daz geloubet mir für war also.> do sprach diu reine, tugende rich:< het ich gegrüezet iuch minneclich, so solde ich daz vil wol bewarn, daz ich iuch lieze sus hinne varn; nu volget mir( daz ist iu guot) swes ich iuch bite, daz ir daz tuot: tret in daz lilachen wider, so laze ich iuch ein wenic nider und ziuhe iuch balde wider her und grüeze iuch wol nach miner ger. als ich iuch danne enpfangen han, so bin ich iu gar undertan swes ir mit mir beginnen welt, ich han ze freuden mir erwelt gar für alle ritter iwern lip.> sus sprach daz reine, schoene wip.< vrowe, west ich daz für war, so taet ich iwern willen gar; nu fürht ich abe der schulde min, daz ich der muoze engeltent sin also daz ir mich lazzet nider und mich niht zihet zuo iu wider - so waer min hoher muot verlorn und waer unsaeliclich geborn.> si sprach:< des setze ich iu ein pfant: ir sult mich haben bi der hant vil vaste, daz erloube ich iu; ir mügt wol sin niht gar getriu, sit ir mir niht getruwen welt und iuch min lip doch hat erwelt ze friunde für alle ritter gar - bi miner wipheit, daz ist war.>< ich wil, vil liebiu vrowe min, mich iu enpfolhen lazen sin uf iwer genade reht als ich sol, ir mügt mir übel oder wol, diu beidiu tuon reht swie ir welt; sit ir des jeht, ir habt erwelt mich ze friunde für alle man, so wil ich mich gern an iuch lan.> si sprach:< daz sol iu werden guot; ob ir hie minen willen tuot, so habt daz uf den triwen min: ir sult sin gar ane angest sin, ich tuo swaz iwer wille si, ir sult mir hie geligen bi nach ewerm willen endelich.> sus sprach diu schoene, tugend rich. mich nam diu guote bi der hant, si wiste mich hin da si vant diu lilachen zuo der lin, da hiez si mich sa treten in. si sprach:< ir sült gar ane angest sin! habt ez gar uf den triwen min, ich laze iuch von mir sus niht chomen, ich han ze friunde iuch mir genomen.> mit sorgen ich do an der stat in diu lilachen trat, do liez man mich so verre nider, daz man mich solde ziehen wider; diu guot mit listen zuo mir sprach:< got weiz wol, daz ich nie gesach so lieben ritter noch erchant so der mich hat bi miner hant.> si sprach:< nu wis mir willechomen, von mir dir truren wirt benomen, du solt got willechomen sin!> si vie mich bi dem kinne min, si sprach:< friunt, nu küsse mich!> von dem wort so vro wart ich, daz ich ir lie sa die hant - da von wart chumber mir bechant. sa do der gruoz alda ergie und daz ich ir die hant gelie, do wart so snel min nidervart - und het mich got da niht bewart, ich möht mich wol ervallen han und het ez got niht understan. do ich chom zuo der erde nider, diu lilachen zucten si sa wider. do saz ich nider truriclich, min herze was hoher sorgen rich, vor leide ich da den sin verlos, ich wart so rehte sinnelos, daz ich vor leide lute erschre:< owe, we mir, immer we! owe, daz ich ie wart geborn, wie han ich lip und ere verlorn!> nach dem schrien ich uf spranc, vil sinnelos wart min gedanc, ein stechel rise zetal ich lief gegen einem wazzer, daz was tief, dar inne wolt ich ertrenchet han mich, daz was doch missetan; waer min geselle niht schiere chomen, ich het den ende alda genomen. den liez man nach mir snelleclich. do der vil höfsche, triuwen rich erhorte, daz ich also schre, daz tet dem getriwe richen we, nach mir die rise er lief zetal. do ich alzan den todesval in daz wazzer wolde han getan, do begreif mich der getriwe man. er sprach:< owe, waz sol ditze sin, lieber friunt und herre min? ditz ist ein jaemerlichiu not, wolt ir iu selbe tuon den tot? so het ir lip und sele verlorn, so waert ir bezzer ungeborn; nu sit ir doch ein manlich man und wolt ir solhe untat began!> ich sprach:< ez muoz benamen sin für war alhie der ende min, min leben muoz alhie zergan, sit ich von bosheit verlorn han daz reine, werde, süeze wip. daz sol mir gan hie an den lip, ich wil nach swachem tode streben und wil für war niht langer leben.> do sprach er:< ir mügt gern leben. mich hat min vrowe iu heizen geben ir wangechüsse, da si manige naht ist uffe gelegen; si hat gedaht, daz ir hinz naht ir bigeliget und mit ir truten an gesiget, si wil iwer herze machen vro - wie tuot ir biderman also?> sa do er die rede gesprach und ich daz wangechüsse ersach, ich chom ein teil ze witzen wider; in grozem truren saz ich nider, ich sach den vil getriwen man mit zaehernden ougen an; ich sprach:< owe, ich muoz wol jehen, daz mir vil ubel ist geschehen, wie hat betrogen minen lip daz reine, süeze, werde wip! si hiez mich uf ir triwe han, si wolde mich her abe niht lan. des satzt si mir ein werdes pfant: ir vil linde wizen hant, die gewan si mir mit listen an, daz was iedoch niht wol getan.> do sprach der geselle min:< herre, ir sült mit vreuden sin, ich sage iu daz vil wol für war: si wil iuch hinte ergetzen gar, iuch wil diu reine, tugende rich hinte gruozen also minneclich, daz ir gewalticlichen tuot mit ir, swaz iuch dunchet guot. ir sult niht langer hie besten, wir suln vil balde hinnen gen, der tac get uf, ez wirt schier lieht, des sul wir hie erbeiten niht, ir sült besorgen( daz ist reht) iwern tumben jungen kneht, ob der noch si den rossen bi oder ob er da vermeldet si. ez ist für war diu sorge min, daz wir ze lange von im sin, und wirt sin iemen da gewar, der wil ouch wizen daz vil gar, wes diu pferde sin, der er pflege. nu seht, ob daz geschaden mege, und werdent diu pferd alda bechant, wir sin vermeldet alzehant. wir sin ze lange von in gar, ich weiz daz endelich für war; er weiz niht, war wir sin bechomen, er waenet lihte, uns si benomen daz leben und ist er von dan, darumbe ich groze sorge han. ern weiz niht, wie ez umb uns stat, nu gen wir zuo im, daz ist min rat.> ich sprach:< du solt gelouben mir, daz ich vil gern volge dir, ez dunchet mich selbe wolgetan. wir suln dar vil snelle gan; ob uns diu pferd niht sin benomen, so sul wir palde her wider chomen versuochen, ob diu vrowe min mir welle noch genaedic sin.> do gienge wir snellichen dan dar, da wir diu pferd heten lan: die funde wir verholn reht. mich sach vil gern da der chneht, er sprach:< vil lieber herre min, ir sult mir willechomen sin! ich han von chlage erliten not, ich vorht zewar ir waeret tot.> ich sprach:< des muoz got lonen dir! du hetest zware vil an mir schaden genomen, waer ich verlorn; ich han ze friunde dich mir erchorn, ich bin dir holt, des han ich reht, min heinlich weiz dehein min kneht niwan du, daz ist dir guot, ich trage dir drumme friuntlichen muot.> sa sprach der geselle min:< herre, ir sult bi witzen sin, ich entar iuch lenger niht verdagen, ich muoz iu endelichen sagen, waz iu iwer vrowe enboten hat. verlopt mir solhe missetat als hiut enmorgen ir hetet muot, ich sage iu daz iu sanfte tuot. ich sage iu endelich für war: würde man sin inne als umb ein har, so het ir iwer werdecheit gar verlorn: daz waer mir leit. seht, daz irz immer mer getuot, ez was ein gar unmanlich muot, so groze untat nie mann geschach, ich freu mich, daz ez niemen sach.> do sprach ich:< friunt, du solt mir sagen, die rehten warheit niht verdagen: waz ist, daz du mir sagen wil? durch got niht langer mich des hil, nu sage mirz durch die triwe din! du solt des gar ane angest sin, daz ich die tat iht mer bege, der ich vor leide het willen e.>< si hat enboten iu bi mir, daz ir für war sült chomen ir von hiute reht über zweinzic tage. nu merchet reht, waz ich iu sage: so wil si iuch enpfahen so, des ir sült immer wesen vro, ez wil daz reine, werde wip ergetzen vil wol iwern lip des, swaz si iu nu hat getan. si hat iuch vil ungern lan alsus danne, daz sagt si mir. ez was ein vrowe da bi ir... ir sült für war gelouben daz, und het siz durch die niht getan, si het iuch alsus dan niht lan. diu vert nu danne, daz ist also, des ist si herzenlichen vro; so sult ir zuo ir wider chomen, ich han von ir daz wol vernomen: si wil iuch da han zehen tage( bi miner warheit ichz iu sage) und wilz iu bieten also wol als ein guot wip ir vriunde sol.>< nu wolde got und hetestu war! nu rat, geselle, wie ich var, wa ich die wile enthalte mich.> er sprach:< herre, daz rate ich, ir sült vil balde riten hein den rehten wec gegen liehtenstein, da enweiz niemen, wa ir sit chomen, da von ist dar ritens zit.> do reit ich snellichen dan gegen liehtenstein, da ich het lan min gesinde; die gruozten mich vil willeclich, des dancht ouch ich. si sprachen:< wir müezen iu des jehen, daz wir iuch gerne han gesehen, wir enwesten, war ir wart bechomen, iwer chunft vil liebe uns ist vernomen.> des dancht ich in mit willen sa. durch min gemach beleib ich da reht drie tage und reit zehant gegen oesterrich sa in daz lant; hinz sant pölten was genomen ein turnei, dar wold ich chomen; selbe sehst gesellen wold ich da sin, mit mir reit dar der bote min. do ich dar uf der straze reit, mich twanc ot aber min senede leit. do sprach ich zuo dem boten min:< möht ez in dinen hulden sin, so waer mir liep, daz du hin ritest( und bi mir hie niht langer bitest) zuo miner vrowen, des bit ich vil lieber friunt von herzen dich. ervar mir an ir( daz ist mir guot) vil endelich gar al ir muot, ob si mir vient oder holt noch si oder welhe wille ir si noch bi; wie ich verholne zuo ir var und mich dar und dan bewar, daz soltu allez ervarn mir, vil lieber friunt, des danc ich dir.>< durch iwern willen ich aber dar var, got iwer gelücke an mir bewar, daz ich si vinde wol gemuot; ob si güetlich gegen iu tuot, die botschaft wil ich gern sagen, ich chum iu wider in churzen tagen. nu sit ze dem turnei hochgemuot, si ervert ez gar, swaz ir da tuot.> von mir so reit er alzehant hin, da er die vil werden vant. do si in sach, si sprach also:< friunt, ich bin diner chünfte vro, du solt mir uf din triwe sagen, die rehten warheit niht verdagen, wie sich gehabe der herre din, des soltu mich niht helende sin.> do sprach der bote:< vrowe min, und welt ir im genaedic sin, so wirt er noch hoch gemuot; got weiz wol, daz ir übel tuot an im, getar ichs gegen iu gejehen, wan ich nie ritter han gesehen, der ie dehein vrowen meinde baz danne er iuch tuot, geloubet daz. ich sage iu, waz im hie geschach, wie im sin leit die witze brach: do er geschiet von iu alhie und daz man mich hin nach im lie, do hort ich, daz er lute schre daz übel wort: owe, owe! do lief ich nider balde nach im, do het verkeret sich der sin. daz was ein jamerlichiu not. er wolde im selben han den tot in dem wazzer hie getan; het ichz mit witzen niht understan, er het alhie ertrenchet sich, daz understuont mit witzen ich, ich sagt im von iu guot botschaft, daz gab im wider sine chraft. ich sagt im von iu, vrowe, daz er des nahtes solt zuo iu chomen her, so woldet ir hie minnen in, da von chom wider im der sin. iwer wangechüsse gab ich im in die hant; sa do daz wart von im bechant, do wande er, ez waer allez war, daz ich im het gesaget gar. ich riet im, daz er hinnen gie hin, da er siniu pferde da lie, diu funde wir verholn gar. do wir chomen zuo dem knehte dar, do sagt ich im aber an der stunt, ich tet im, vrowe, von iu chunt, er sold iuch sehen über zweinzic tage, daz was von iu gegen im min sage. ich sagt im dannoch von iu me, daz iu von herzen taete we, daz ir in hetet hinnen lan, daz waer umb anders niht getan, ez waere ein vrowe hie bi iu, diu waere den vollen niht getriu; vor der so müest ir iuch bewarn, diu wolde nu schiere hinnen varn. sus han ich im von iu gelogen und doch umb anders niht betrogen wan daz ich vorhte, der biderbe man het an im selben daz getan, da von er immer waer enwiht. min munt von warheit iu des giht: tuot ir niht schir genade an im, daz er verwandelt gar den sin. sin triwe ist immer gegen iu niu. er hat gesant mich aber zuo iu uf den vil minneclichen wan von miner sage, daz ir began an im sult wiplich güete also, des er si immer mere vro; lat in geniezen, vrowe min, daz er iu chan so staete sin! ich sol im chomen in churzen tagen und sol im iwern willen sagen; ze sande pölten vinde ich in, da het er iu ze dienen sin, da ist ein turnei hin genomen, dar ist er iu ze dienste chomen, da wil er urborn aber den lip in iwerm dienste, reine wip.> diu guot sprach zehant also:< er möht noch gerner wesen vro danne truric, het er guoten sin. ich weiz daz wol, swie tump ich bin, daz truriges ritters lip erwirbet nimmer werdez wip; swelch wip ir laet ertruren an ir minne, daz ist vaste missetan. ich sage dir, friunt, waz hie geschach: do er also sin zuht zebrach, daz er so jamerlich erschre und also lute owe, owe, do daz vernam der wahter hie, von der zinne er balde gie und sagt so in die burc zehant, er het gehoret den valant. do vragt man in wie und wa, er sprach: « seht, bi der mure da hort ich in schrien lute owe, owe mir hiut und immer me; die rise fuor er ze tal also, daz ich da von wart vil unvro, wan ich von im erchom vil gar, do ich sines gevertes wart gewar. » sus sagt der wahter überal: « er fuor die rise also ze tal, daz im die stein vast walgten nach, ich enweiz niht, war im ist so gach. ich bat mich sere got bewarn und hiez in der sunne haz in varn, vil vaste ich mich gesegnen pflac, so rehte sere ich nie erschrac. » wie behagt dir daz, geselle min, daz also vert der herre din? swa ritters lip so missetuot, der ist niht gar manlich gemuot; wie stat daz werdes ritters lip, daz er chlagt als ein chranchez wip? und würd man sin von im gewar, er het sin ere verlorn gar.> do sprach der bote:< ich muoz des jehen, daz im ist übel dran geschehen, er het den sin vercheret so, daz im sin leben huop gar unho; er waer alhie gelegen tot, het ich in von der chlagenden not mit süezen maeren niht genomen, sone waer er nimmer hinnen chomen. im ist so herzenlichen we nach iwern minnen, daz ichs nie me an deheinem ritter han gesehen, des muoz ich von der warheit jehen. ich weiz daz wol: er ist so gemuot, ob ir im niht genade tuot in churzen ziten, daz sin leben wirt e der zit dem tode gegeben.>< bote, nu sage dem herren din, wil er verdienen die minne min, so muoz er varn durch mich ein vart über mer; ob in bewart got, daz er chumpt wider her, bi minen triwen ich dich wer: ich lone im also mineclich, daz er ist immer freuden rich. du weist vil wol, geselle min, daz ich noch nie den dienest sin wolt für war mich an genemen; vert er die vart, diu mac mir gezemen ze dienste, der lon ich im so, des er muoz immer wesen vro und in dem herzen vil gemeit, ich swende im al sin senedez leit. ich gibe ze lone im minen lip, ich lone im so, daz nie dehein wip gelonet für war nie ritter baz. nu sage im uf min triwe daz, ob er die vart durch mich bestat, daz er da mit verdienet hat mich und allez daz ich han. die vart er gerne mac bestan.>< ich sage im, vrowe, gar iwern muot, ich weiz ouch wol, daz er ez tuot; er hat des ie gegen mir gejehen, daz im niht lieber chan geschehen danne swa ir dienstes von im gert, des wert ir volleclich gewert. er dienet iu mit triwen gar gar sunder wenchen siniu jar.> der bot schiet von ir sa zehant, der höfsche ze wazzerburc mich vant, dar was ich von dem turney hin geriten. manic sper enzwei was da verstochen durch diu wip, von der edelen ritter lip was da geturniret ritterlich, da wart vil maniger eren rich. sa do der bote dar zuo mir quam, von den liuten ich in nam vil verre in ein heinliche dan. ich sprach:< du solt mich wizzen lan, waz mir min vrowe hat bi dir enboten, daz soltu sagen mir, ob mir diu guote genade tuot, so wirt min lip noch hochgemuot.> do sprach der bote:< ich sag iu gar, si hat enboten iu für war, daz ir hohen minnensolt mit dienst noch niht habt geholt, ir müezet durch si noch varn ein vart. ist daz iuch got an der bewart, so daz ir chompt her wider ir, si lonet iu sa nach iwer gir. diu vart sol wesen über mer, bi minen triwen ich iu swer: si giht, ob ir die vart getuot, si si iu gegen ir lone guot, iu wil daz tugend riche wip ze lone iu geben ir werden lip, und allez, daz si ie gewan, daz mache si iu undertan.> ich sprach:< si wirt der vart gewert von mir und allez des si gert, des chan erwenden mich niht not, ich wil durch si geligen tot oder ez wirt ir minnen solt so ritterlich von mir geholt, daz si min muoz genade han und wiplich güete an mir began. ich diene ir allez, daz si wil, ez si lützel oder vil, wol mich, daz ich ir dienen sol, daz tuot mir herzenlichen wol. ez newart nie vart so starch, so lanc, da mit ich mac ir habedanc verdienen; ich si sin bereit, daz si dir, friunt, für war geseit.> er sprach:< diu vart gevellet mir niht. nu wizet für war, daz iu geschiht vil ofte herzenlichen we, und welt ir varn über se, ir mügt da wol geligen tot. so ist daz diu aller groeste not, daz iu diu sele ist immer verlorn, so sit unsaelic ir geborn. die vart gefuor für war nie man durch dehein wip so getan, daz man durch wan varn sol, der mag ir ouch gelonen wol. swelch man si füere wan durch ein wip, flüre er uf der vart sinen lip, des sele müeste gar missevarn, daz sült ir, herre, mich bewarn.> do sprach ich:< friunt, got ist so guot und als erbarmeclich gemuot und also hoher tugende rich, swer einem wibe herzenlich dienet, daz im daz ist niht leit; man sol den vrowen sin bereit ze dienen, daz ist der wille sin, daz wizze für war, geselle min. got müeze mir sele und libes pflegen, ich han der vart mich gar bewegen, swaz wunders mir da von geschiht, ich laze der vart für namens niht, sit mirz min vrowe enboten hat; ez waer vil swachez herzen rat und waer an eren gar verzert und waer min lip ir niht bereit. ich wils halt immer wesen vro, daz si mir hat enboten so, daz ich die vart ze dienst ir var. ich han ir elliu miniu jar gedienet vil gar ane ir danc, taet ich nu an dem dienste wanc, den si gebiutet, diu vrowe min, so müest ich gar verzaget sin.>< sit ir der vart niht welt abestan( daz ich iu, herre, geraten han) so enbietet ez ir balde; si ist sin vro, daz weiz ich endelich also, die botschaft ich gern werben sol, ich wirde von ir enpfangen wol, ich weiz wol: si ist so gemuot, daz ir diu botschaft sanfte tuot.>< sit du des troestest, geselle mich, daz siz gern hoere, so wil ouch ich tihten aber ein boteschaft ir. ob duz, geselle, ratest mir, so wil ich aber der vrowen min senden ein chlein büechelin, daz ir sage minen willen gar, daz ich die vart gern durch si var.> do sprach er:< herre, ich rate ez wol. gegen vrowen man süeze sprechen sol, swer in von herzen guotes gan und güetlich gegen in sprechen chan, der mac ir hulde wol bejagen. sus hort ich ie die wisen sagen: güetlichiu wort mit triwen war sint guot gegen werden wiben gar.> da mit ich von dem boten schiet und tiht zehant guot niuwiu liet und ouch ein chleinez büechelin, dar an enbot ich der vrowen min den willen min gar umbe die vart; nie buoch so meineclichen wart getihtet so daz büechelin, daz ich do tiht der vrowen min. diu liet und büechel wart bereit, alzehant min bote reit zuo der vil lieben vrowen min, diu hiez in willechomen sin. si sprach:< geselle, du solt mir sagen, wil din herre min lon bejagen von mir mit der vil werden vart, diu im von mir enboten wart?>< er hat mich zuo iu, vrowe, her gesant. ez ist sines herzen ger: an swiu er iu gedienen chan, daz wirt vil willeclich getan, er ist der vart vil bereit, des si pfant al min saelicheit, er ist der vart von herzen vro, in hebt arbeit durch iuch unho. er hat iu, liebiu vrowe min, bi mir gesant ein büechelin und ouch vil guotiu niuwiu liet. er bat mich des, do ich von im schiet, daz ichz iu gebe in iwer hant, iu tuot daz büechelin bechant, daz er der vart iu ist bereit mit luterlicher staeticheit.> liet und büechel si do nam vil willeclich als ir daz zam; von dem boten si do gie, diu reine, guote, des niht lie, si laese daz büechelin zehant, dar an si wol geschriben vant, daz ich ir was ze dienen vro. nu hoert, daz büechel sprichet also: None do diu vil reine, guote gelas, swaz an daz chleine buochel was geschriben, daz geviel ir wol; da von ich iu nu sagen sol, daz diu vil werde vrowe min las mit ir liehten ougen schin in hohem muote sa zehant den brief, da si diu liet an vant: None do si diu liet gelas alda, diu reine gie zuo dem boten sa, si sprach:< ich wil dem herren din von rehte des immer danchende sin, daz er gegen mir ist so gemuot, daz er so rehte güetlichen tuot swes ich in bite; daz chumt im wol: ich lons im wol rehte als ich sol. bite in, daz er bereite sich schone gegen der vart; vriunt, des bit ich, swanne ich enbiete im, daz er var, daz er sich habe bereitet gar. ich wil aber in selbe sehen, swanne ez mit fuoge mac geschehen, des sol er gar ane angest sin, heiz ins haben uf die wipheit min. er sol ouch dich so vil niht mer in botschaft senden zuo mir her; ich fürhte des, man merche ez mir, daz ich so vil gerede mit dir. da von sol erz wol haben rat, ez ist im guot, ob er ez lat, so des wirt zit, daz ich in sol mit fuoge sehen, ich enbiut imz wol.> sus schiet der bote von ir dan. er vant mich niht da er mich lan hete, er vant ze wienen mich, dar was durch kürzewile chomen ich; ich sach da vil manic schoene wip und maniger schoenen vrowen lip, die gern ein ritter sehen sol - ez tuot in herzen grunde wol. do ich gesach den boten min, ich hiez in willechomen sin; do sagt er mir sa an der stat, waz min vrowe gebot und wes si bat. des was ich allez ir bereit mit luterlicher staeticheit, ich freut mich, daz daz solde geschehen, daz ich si noch zeimal solt gesehen. der botschaft was ich vil gemeit. von wienen ich mit freuden reit gar frowen sehen in diu lant, der ich vil manic schoene vant - der was ich an ze sehen vro. der sumer chom ot aber do, der winder uz den landen schiet, do sange ich disiu niwe liet: None diu liet vernam min vrowe wol. von rehte ich iu nu sagen sol, wie ich den sumer da vertreip: vil selten ich dri tage beleip an einer stat den sumer ie, man sach mich dort, man sach mich hie, man sach mich allenthalben varn, da man den lip niht darfte sparn. geturniret wart den sumer vil. von warheit ich iu sagen wil, daz ich den helm ze houbet bant des sumers ofte mit miner hant, mit tyoste dient ich der vrowen min vil willeclich swa daz moht sin biz daz der winder aber quam, daz turniren ein ende nam. do gedaht ich: herre, wann sol daz sin, daz mir diu werde vrowe min enbiete guotes eteswaz? wie möhte min lip ervarn daz, wie si noch gegen mir si gemuot? daz beiten mir vil leide tuot, daz si ir botschaft tuo zuo mir, daz wolde got, choeme mir diu schir. daz ich nu niht den boten min getar ir gesenden, des muoz ich sin truric und vil ungemuot; swie we so mir daz senen tuot, so wil ich doch vil gern ir lop singen - seht, daz ratet mir daz herze min und ouch gedanc. zehant ich von ir diu liet sanc: None do diu vil reine diu liet vernam, ein güete sa in ir herze quam; si gedaht: zewar ich muoz in sehen, swanne ez mit fuoge mac geschehen, er sol also niht langer leben, ich wil im hochgemüete geben, er hat gedienet mir so vil, daz ich im gern lonen wil. nach minem boten alzehant diu reine, süeze, guote sant, den sant si zuo mir an der stunt, der tet mir al ir willen chunt. der maere han ich gesaget genuoc, wan ich ir nie so vil gewuoc, ich wil ouch hie niht mer sagen, ich wil durch zuht ir vil verdagen. nu hoeret, wie ez dar nach ergie: diu guote mich der vart erlie in ir herzen willeclich, diu reine, süeze, tugentrich sach in dem lande gern mich; da von vil hochgemuot was ich, min senlich truren ende nam. zehant der sumer aber quam. vil hohe stuont do min gedanc, zwo wise ich gegen dem sumer sanc, ein lange wise und ein uzreise. ich was vor truren gar ein weise, vreude in dem herzen sanfte tuot, des wart ich inne, mir stuont der muot verholn ze allen ziten ho. nu hoert die wise, di sprechent so: None mit der uzreise hochgemuot fuor den sumer manic ritter guot, turniren was do ritter sit, da dienten si den vrowen mit. für war ich iu daz sagen wil: geturnirt wart des sumers vil in den landen dort und hie, der ich versaz zewar einen nie. ich was ot fro und hochgemuot, vor allem truren gar behuot, den sumer und den winder gar fuor ich her, fuor ich dar, ich was ze allen ziten vro, min muot der stuont von schulden ho, freude sich nie von mir geschiet, do sange ich aber disiu liet: None diu liet sanc ich zuo der sumerzit, so die vogel singent widerstrit und daz der safriche walt von grüener varwe ist wol gestalt und daz diu heide hat an geleit von liehter varbe ir sumerchleit von schoenen bluomen sundervar und daz die naz sint towes gar. der sumer aber also zergie, daz man do sach dort und hie ritterschaft und ritters spil, geturnirt wart ot aber vil durch diu vil reinen süezen wip; ez was ouch müezic niht min lip, der muost den sumer ouch dienende sin mit ritterschaft der vrowen min. gegen dem winder sange ich do ein sincwise vil süeze ho, dar inne sprach ich ir werdecheit, durch die min lip was vil gemeit und diu mir freude hat gegeben und ein vil wunneclichez leben. von rehte ich ir vil güete jach, nu horet, wie diu wise sprach: None diu liet diu muosten dunchen guot alle, die vroelich gemuot waren durch die vrowen do. frowen lobes man sol sin vro, ir lop daz tuot von rehte wol. ein ieslich ritter gern sol loben diu vil werden wip; und ist im tugenthaft der lip, so lobt erz als er beste chan und ist ir staeter dienestman. wie ich den winder diente do miner vrowen und wie ich vro was durch si bi trüeben tagen, und solde ich iu daz allez sagen, so diuht der rede iuch liht ze vil. da von ichz vil verswigen wil, wan do der winder gar verswant, do sang ich disiu liet zehant: None diu wise wart getanzet vil. swelch man bi frowen tanzen wil, der sol tanzen blidiclich und in dem tanze sin muotes rich. ein hochgemuoter, biderber man, der wol bi frowen tanzen chan, der mac ir gruoz vil wol bejagen, wil er in holdes herze tragen. der sumer wart aber vil sümerlich und sümerlicher freuden rich, er gewan sümerliche chraft. do wart ot aber mit ritterschaft vertriben durch diu werden wip; von der vil edelen ritter lip wart mit tyost vil gar verswant diu sper, diu iemen veile vant. des sumers tet mir diu vrowe min ein dinc, wolde got, solt daz sin, daz ichz vor zuht iu solde sagen, so hülfen mirz die biderben chlagen, daz ie dehein also werdez wip beswaert also ir friundes lip. si tet mir ein so swachez leit, daz von mir ist noch unverchleit. do uns do aber mit riffen chalt der herbest verdarbt den grüenen walt und daz diu heide verlos ir chleit, daz ir der meie het an geleit von maniger bluomen wol getan, und daz der sumer was zergan und also flühteclich von uns schiet, do sang ich disiu chlageliet: None do min vrowe disiu liet vernam, dannoch si des niht abe quam, si taete, daz ich muoz immer chlagen und daz ich doch wil niemen sagen und daz mir hiut und immer me tuot in des herzen grunde we und daz von mir ist unverchleit, die wile min lip die sele treit. owe, daz ez ir ie geschach, und owe, daz ich ie gesprach in minem zorn iht gegen ir, daz doch hernach verwizet mir an disem buoche vil manic munt, dem doch niht leider reht ist kunt, mit wie getaner missetat si ez gegen mir gedienet hat. do si ir untat niet erwant, do schiet ich uz ir dienst zehant von ir schulden minen muot. swer dienest dar die lenge tuot, da man im niht gelonen chan, der ist ein gar unwiser man. sus wart min dienst an ir verlorn, do sang ich disiu liet vor zorn: None mit disen lieden tet ich chunt, daz ich für die selben stunt ir wolde gedienen nimmer me. owe des und immer we, daz si die untat ie begie, darumbe ichs dienstes ledic lie und da von diu unzuht mir geschach, daz ich ir als übel sprach! nu sprechet, ob daz herze min da von müeste iht truric sin, an der min dienest manigen tac mit triwen sunder wenchen lac, daz ich der muost untugende jehen. mir waer noch senfter dran geschehen, und waer ich rehtes todes tot - so we tet mir diu chlagende not. ich weiz wol, daz dehein guot wip darumbe niht hazze minen lip, daz ich hie von der vrowen min wandel sage; und möht ez sin, daz ich ez möhte verswigen wol, ich taet ez; niemen mir ez sol wizen - si hat ez versolt, gegen mir mit untat wol geholt. ir untat tet mir also we, daz ich si niht moht verswigen me; man hort mich singen und sagen also daz ichz muoz immer chlagen. vor zorn wart ich vil ungemuot, mir wart der sin zeware unguot, min zornic herze mir do riet ze singen disiu swinden liet: None diu liet gesungen wurden vil, für war ich iu daz sagen wil: do si diu wandelbere vernam, ir hochgemüete daz wart lam, si zurnt und wart vil gar unfro, daz ich von ir gesungen so het, daz was ir ungemach. waz danne? dar nach sin mer geschach. gegen dem winder ich do sanc ein tanzwise ze mazen lanc und churz ze rehter maze gar. diu wort dar inne waren war: ich sprach drinne von der staeticheit, swer die in sinem herzen treit, daz si von dem lop nie geschiet. nu hoeret mich! ich chan diu liet: None diu liet von rehte duhten guot, swie si doch machten ungemuot, die ich die frowen min e hiez. durch ir unmuot ich niht liez, ich sünge ze dem winder aber liet von ir als mir min herze riet. der werlt ich drinne unfreuden jach, nu sult ir hoeren wie daz sprach: None nach disen lieden sang ich do einen leich mit noten ho und ouch mit snellen noten gar. ir sült gelouben mir für war, daz ich des leiches tone sanc gar niu; manic fidelaer mir danc sagt, daz ich die not so ho machet. nu hoeret! der leich sprach so: None der leich vil guot ze singen was, manic schoeniu frowe in gern las, wan er sprach von ir werdecheit, der got hat vil an si geleit. mit dem leiche sanc ich do ein tanzwise vil süeze ho, dar inne ich wiben güete jach. nu sült ir hoeren wie daz sprach: None nach den lieden ich gesach ein wip, der man vil tugende jach; diu selbe bat des minen lip, daz ich durch elliu guoten wip min zürnen lieze gegen ir sin, die ich e hiez die vrowen min. si jach, ez stüende mir übel an: do muost ichz durch die guoten lan. ichn geschalt si nimmer me, ichn dient aber ir niht me als e; si het an mir also getan, daz ich ein vrowen vrier man was vil gar in dem herzen min, dar an so wande ich staete sin. von wibes lop ich doch niht schiet, in wanwisen sang ich in liet. None min lip der was gar senens vri, des was mir vri gemüete bi; nach werdem wibe senender muot der tuot vil we und ist doch guot. swelch herze hohe senen hat, daz schamt sich aller missetat, da von so sol ein ritter wenen, sin herze uf hohe minne senen. daz ich mich in der jugent went uf minne sen, des hat gesent min herze sich unmazen vil. swer werdez wip erwerben wil, der bedarf geluckes wol; ob er ir dient reht als er sol, so muoz er doch gelucke han, sol si genade an im began. daz wolde got, möht daz geschehen, daz wip in mannes herze sehen möhten und in sam die man! so müeste man unstaete lan. swer denne staete waer gemuot, der het ez gegen dem staeten guot: so müesten diu unstaeten wip minnen valscher manne lip. swie chleine mich die minne twanc, ze dienst ich der vrowen sanc einen reien minneclich mit süezen worten doenerich. den sanc ich gegen der sumerzit, so perg und tal gezieret lit und daz der walt hat grüene dach. nu sült ir hören wie der sprach: None do der reie wol für quam und daz der sumer ende nam, do chom min hochgemuoter lip aber hin, da ich daz werde wip in zuhten und in freuden vant, der ich da lobt e in ir hant, daz ich die alten vrowen min niht mere solde scheltent sin. sich füegte von ir güete daz, daz ich in zühten zuo ir saz, des was ich herzenlichen vro. ich reit mit ir sus und so: des antwurt mir diu tugend rich mit süezen worten minneclich. mit spaeher rede ich von ir schiet, da von so sang ich disiu liet: None diu liet diu waren sinne rich, si duhten manigen gämellich. do seig ot aber der sumer zuo: man horte spate, man horte fruo singen chleiniu vogelin; wibes güete daz herze min ze singen aber sere twanc, diu liet ze dienst ich in do sanc: None nach den lieden mir geschach ein dinc, des ich für saelde jach und des ich hiut und immer mer bin in dem herzen muotes her und des min muot muoz hohe stan, die wile ich lip und leben han, und des ich immer mer bin vro: daz ist min reht, nu si also! waz daz si, daz mich als ho do freut und wes ich immer vro bin bi allen minen tagen, daz wil ich iu vil gern sagen; ich gedaht: wie lange sol daz sin, daz ane frowen daz herze min si? daz ist mir waen niht guot, ich wirde da von vil ungemuot. ich gedaht: ich weiz daz wol für war, swer also swendet siniu jar, daz er niht minnet guotiu wip mit triuwen als sin selbez lip, dem wirt von rehte werdecheit in allen landen gar verseit. swer diu wip niht herzenlich minnet, der wirt schanden rich. bi mir selben ich ez weiz: ich weiz wol, do ich mich e vleiz ze dienen schon der frowen min, do sach man mich bi freuden sin und ouch vil ritterlich gemuot, da von was mir ir dienest guot. min muot stuont in ir dienste ho, ich wart durch si vil ofte vro. min zit mit freuden hine gie. nu diene ich weder dort noch hie: daz ist niht ritterlicher muot. sit frouwen dienste sanfte tuot, so solde ich wol ein frowen han, der ich mit dienst waer undertan vil ritterlich gar min leben. die müez mir got vil schire geben! ich han frowen vil gesehen, den man von warheit muoz des jehen, daz si sin schoene und dar zuo guot und für war wiplich gemuot: der wil ich eine ze frowen nemen, der ritters dienst mac gezemen, und wil ir wesen undertan mit dienst als ich beste chan. None do ich für war mich des bewac, ze denchen ich do sere pflac, wer diu frowe möhte sin, an die ich den dienest min mit triwen legt gar mine tage. bi miner warheit ich iu sage: ich erdaht si gar über elliu lant, swaz mir do frowen was bekant. mir was ir einer tugent chunt, daz mir für war bi miner stunt nie wart so wiplich wip erchant. an ir man schoene und güete vant, guot gebaerde und senfte site, da chroente si ir schoene mite. si was chiusche, ze mazen balt, die reine lieplich was gestalt. ich gedaht dort, ich gedahte hie, ich gedaht an dise, ich gedaht an die; swaz mir do frowen was bechant, an der decheiner ich niht vant tugende mere dann an ir. ir sült für war gelouben mir: si was gar alles wandels fri, ir was guot wiplich güete bi. do daz erdaht gar al min lip, do nam ich daz vil werde wip ze frowen in daz herze min. do ich gedaht dar an staete sin, do reit ich balde sa zehant, da ich die wolgemuoten vant; der tet ich minen willen chunt mit worten an der selben stunt. swaz si do sprach, des sag ich niht, wan daz min munt iu des wol giht, daz ich chom von ir hochgemuot. si het des reht, was si mir guot, wan si mir was für elliu wip. in freuden reit von ir min lip; in hohem muot ich von ir schiet und sanc ze dienst ir disiu liet: None diu liet von rehte si duhten guot, daz islich liet sprach hoher muot, daz ez sich huop, des smielte si, wan siz gehoret het da vor nie. si sprach:< diu liet sint minneclich, getichtet deswar meisterlich: si sint für war ze tanzen guot, si gebent den herzen hohen muot.> swaz ich ir mer gedienet han und waz si güet an mir began hat, des wil ich vil verdagen, wan einez daz wil ich iu sagen: ich sang ir lop in aller zit, ir lop mir hochgemüete git, ir lop mir ofte sanfte tuot, ir lop gibt mir hohen muot. sich fuogt aber von ir tugenden daz, daz ich ir nahen bi gesaz und redet mit ir sus und so, ich was si an ze sehen vro, von herzen ich si gerne sach. swaz ich des tages gegen ir sprach, zehant do ich da von ir schiet, ich sanc von ir sa disiu liet: None diu liet vil maniger niht verstuont, als noch die tumben ofte tuont; swer aber was so rehte wis, der si verstuont, der gabe in pris. si waren getihtet wunderlich, die rime gesetzet meisterlich, diu wise chunde bezzer niht gesin, ir redet drinne mit der frowen min. dar nach ze rehter zit ich sanc vier wise, als mich min wille twanc, ze dienest aber der frowen min. diu wise chunde niht gesin bezzer noch für war diu wort: die giengen uz der sinne hort, si lobten die vil guoten ho, nu hoert, die wise sprach also: None......... die warn lieht, vor rost behuot, dar über zwen hurtenir von horn. man strichte mir umb da ouch zwen sporn, der varbe lieht von golde schein, sus waren gewapent mir diu bein. do leit ich einen halsperc an vesten, starch, lieht, wolgetan, dar über eine blaten guot, uf ritterschaft stuont al min muot. min wapenroc was scharlach rot, gefurrirt wol als ich gebot mit einem zendal gel gevar, gehouwen meisterliche gar. er was vil volleclichen lanc: sin lenge unz uf die erden swanc, zwelf geren waren drin gesniten durch sine wite nach meisters siten. er was gezegelt über diu knie, mit borten beidiu dort und hie gegetert für war meisterlich, die borten waren chosterich. über den wapenroc zehant gurt ich ein gürtel breit als ein hant, des porte was grüen als ein gras, mit golde er wol beslagen was. man sach ouch an dem buosem min von golde ein chostlich heftelin, vil wol geworht, envollen breit, min herze was fro, der lip gemeit. do zoch man dar daz orsse min, daz muost ouch wol verdecket sin mit scharlach rot reht als ich schuof; diu decke reicht unz uf den huof, si was dem wapenroc gelich gefurrirt und porten rich, gegetert und gehouwen so, daz ich sin was ze sehen fro. uf daz örss saz ich zehant, den helm ich ze houbet bant, der was gezimirt wunneclich mit einer wel von golde rich, die sach man vil wol geortet sin; diu wel stuont uf dem helm min, darumb ein chranz von scharlach gie, zerhouwen vil wol dort und hie. die zegel waren ze rehte lanc, ir lenge unz uf diu venster swanc, diu wol mit valden was behuot; an islich ort ein choste guot von pfansvedern gebunden was, der helm was lieht alsam ein glas, da man vil schone sach inne ersiht, der helm was dem geliche lieht. den schilt ze halse nam ich do, ich was gar siner veste vro, er was dem wapenroc gelich: von scharlach rot mit porten rich was er gegetert und vil wol gehouwen, er was schellen vol gehangen - der chlanc lute erchlanc, swanne ich in gegen der tyoste swanc. dar nach gab man mir ein sper ze mazen groz, do chom ouch her gegen mir von stretwich her kuonrat, des lip begie nie ritters tat. ez stuont für war also sin muot: er warp in aller zit umb guot swie er mohte, sus und so, im huop umb frowen lop unho. doch wart sin tyost da guot genuoc, sin orss in mir so nahen truoc, daz er mir mit der tyoste sin stach an daz chinne den helm min, so daz diu tyost vil lute erhal; von beiden spern drumzen val sach man und horte helm chlanc, mines speres ort da hohe spranc. sa do diu schoene tyost geschach, vil schone ich gegen mir chomen sach für war einen rehte biderben man, der fuort alsolich gezimir an, daz feraviz antschevin gezimirt moht niht schoener sin noch aroffel von persya, danne er gezimirt was al da. ich wil mer von dem biderben sagen: er was für war bi sinen tagen ze mazen tump, ze mazen charc, ze mazen milt, ze mazen arc, ze mazen truric und fro, des stuont sin lop vol schulden ho, er het von rehte ritters pris, er chom gegen mir in engels wis. er het vil biderbes herzen rat, er hiez von surouwe kunrat, er fuort ein schoene geverbtes sper. do ich in sach so snelle her und ouch so ritterlichen chomen, min orss mit sporn wart genomen, mit willen wir zesamen triben, diu sper verstochen al da beliben. diu tyost wart ritterlich geriten sunder velen und versniten an beiden helm diu chollir. ir sült für war gelouben mir, daz ich nie schoener tyost gesach danne von uns beiden da geschach; diu sper unz uf die hende sich chluben, da von die sprizelen hohe stuben. diu tyost da ritterlich ergie. nu sult ir gern horen wie gegen mir do chom der junge man: von priks min her cristan. der kom so snelle gegen mir her, daz mir vil chome wart daz sper gegen der tyost da in die hant, so snelle chom er mich an gerant. von siner gehe er velte min, do stach in in durch den schilt sin daz sper, daz ez vil lut erhal, so daz von der tyoste da ze tal die drumzen vielen uf das gras. sa do diu tyost ergangen was, do bant ich abe den helm min und wolt ouch da niht lenger sin. ich reit von danne sa zehant gegen eppenstein, da ich vant hern liutfrit halten uf dem plan, gezimirt als einen richen man, ich het in kalocriant genant. der riche sprach do sa zehant:< hie chumt der werde chünic artus und wil mich heimsuochen ze hus, sin suochen ist her al min ger. nu reiche mir her ein starchez sper! ich sol enpfahen in also, da von die sprizeln vliegen ho; er wil an mir der frowen sin dienen - nu ist der wille min, daz unser tyost hie werde guot, daz ist min wille und ouch min muot.> ein sper nam er sa in die hant. do ich in so bereiten vant, des freut ich mich und sprach also:< deswar ich bin des harte fro, daz her liutfrit hie tyoste gert, er ist ein edel ritter wert.> do freut ich mich ze gesellen sin, do bant ich uf den helm min. wir waren bede hochgemuot, des wart diu tyost für war da guot, zwei sper da wurden wol verswant, dar nach wir schieden dan zehant; mit freuden wir von danne riten, gechleidet wol nach ritters siten, ze krabat uf den anger breit, da mir diu herberge was bereit. mir waren geslagen zwei gezelt und fier hütte uf pluomen velt uf einen anger wunneclich, die naht war wir da freuden rich. sa do der ander tac her gie, do zogten zuo uns dort und hie gezimirt ritter mit den spern, die hort man alle tyoste gern. ein messe hete wir vernomen, e daz die ritter waren chomen. zehant ich wappen mich began: ich wart gezimirt als ein man, der von einer vrowen guot ist ritterlichen hochgemuot, also was ouch da min lip vil hochgemuot durch ein wip. der reinen wolt ich dienen da: do bant ich uf den helm sa, ein sper nam ich in die hant, ich reit, da ich tyostiren vant; da wart getyostiret ritterlich, für war manic puneiz muotes rich wart da mit ritters chunst geriten, mit speres ort kollir versniten. ich han an disem buoche vil von tyost gesagt, da von ich wil ez churzen swa ich chan und wil si ungenennet lan, die schone ir frowen dienten da und sit vil ofte anderswa; si waren ritterlich gemuot, des wart da vil manec puneiz guot. ich sage iu, wie ez da geschach: e daz ich siben sper verstach, do waren driuzehen sper uf mir verstochen, daz geloubet ir. dar nach do reit ich sa von dan. zehant ich tihten do began, do ich also von danne schiet, disiu ritterlichen liet: None diu liet gesungen wurden vil. für war ich iu daz sagen wil: bi den lieden wart geriten manic tyost nach ritters siten, diu liet man vil gern sanc, da fiwer uz tyost von helm spranc, si duhten manigen ritter guot, si rieten ritterlichen muot. gegen prucke wir zogten do, wir sungen und waren fro, mit mir reit manic ritter guot, si waren ritterlich gemuot. di naht ze prucke wir beliben. da diu naht do wart vertriben von des liehten tages schin, do wappent ich aber den lip min. gezimirt chom ich do geriten, da min vil schone het gebiten von krotendorf min her herman mich rant da ritterlichen an, also tet von mure her dietmar, der chom ouch schone gein mir dar. die bede verstachen da vier sper uf mir und ich niwan eines mer. dannoch waren ir achte da, die mich vil schone bestuonden sa, von der tyost wart drumzen val, maniges tyost da lut erhal und ouch uf helmen lut erclanc; ir lip da wol nach eren ranc, si waren hohes muotes vol, da von geriet ir tyost da wol. noch schiet ich ane gesellen dan, daz ir deheiner da gewan von reht ze der tavelrunde stat, als iu min munt gesagt e hat: swer sunder vaelen wol driu sper mit mir verstach, seht, daz was der, den man het verre deste baz, von reht ze der tavelrunde er saz. von danne reit gewapent ich gegen kapfenberc, da schone sich gezimirt het durch vrowen bet von spiegelberc her lanzilet, her heinrich was sin rehter nam. er het vil reines ritters scham, er schamt sich aller missetat, da von er lop erworben hat. er hielt mit uf gerihtem sper, ein schoene tyost was al sin ger, durch vrowen er da tyoste gert, der wart er von mir wol gewert, er het vil ritterliche gir uf ritterschaft da gegen mir, den helm min ich do uf bant, ich nam ein sper sa in die hant. diu orss mit sporn wir namen do, diu tyost wart da geriten so, daz fiur uz beiden helmen spranc; der spere chrach, der helme chlanc da lut nach tyost sit erhal, von starchen spern drumzen val vielen uf die erden nider, zwei andriu sper gab man uns wider. da mit wart ritterlich geriten und vaelen bedenthalp vermiten. dar nach diu drite dyost geschach, so daz ich ritterlich verstach ein sper da an dem helm sin, sin dritu tyost da vaelte min, daz was dem hochgemuoten leit, in zorne ez wart von im gechleit. do bant er abe den helm sin. daz vierde sper in die hant min nam ich, do chom gegen mir her ortolf wol nach tyoste ger, von kapfenberc was er genant; er fuort ein sper in siner hant, daz er da ritterlich verstach, daz min diu tyost ouch zebrach. die ander tyost so wart geriten, daz von uns beiden war vermiten helme chlanc und speres chrach, diu sper man beidiu ganz da sach. den helm band ich abe do sa, ich wart entwapent snelle da, dar nach vil ritterlich gechleit. mit freuden ich von dannen reit in hohem muot ze krügelach. die naht het ich guot gemach, des andern morgens harte fruo ein pfaffe bereit sich dar zuo, daz er ein schoene messe sanc. dar nach vil schire was unlanc enpeiz ich und reit von dan, da mich bestuont min her ywan. sin rehter nam was erchenger, sin hus genant was landeser, ze hohenwanc er gegen mir reit, gezimirt wol in wapenchleit. ich wilz iuch churzlich wizen lan: sehs sper ich da und her ywan verstachen sunder vaelen gar, bi miner höfscheit, daz ist war. do vant ich tyost da niht mer. mit mir reit danne her erchenger und ander vil manic ritter guot, wir waren ritterlich gemuot. über den semerinc wir do zogten und waren fro, ze glogentz wir die naht beliben, do von dem tage diu wart vertriben. des andern morgens harte fruo her segremors der zogte zuo, her alber was sin rehter nam von arnstein; ritters scham het er und ouch ritters zuht, diu schande het ouch von im fluht, er was vor warem schelten vri, der wisen lop im wonte bi. er wart von mir enpfangen wol als man friunt enpfahen sol. do sprach er:< herre chünic artus, ich bin zuo iu da her von hus gevaren und wil an iuch gern, daz ir mich grüezet mit den spern, ich wil gegen iu hie schone driu sper verstechen, herre, daz ist min ger.> ich sprach:< des sit von mir gewert und allez, des ir von mir gert.> zehant ich wappen mich began, als tet ouch sich der biderbe man, wir wurden churzlich wol bereit in wunneclichiu wappenchleit, uf daz velt wir zogten do, uns stuont der muot zware ho. wir namen zwei wol starchiu sper, ein schoen tyost was unser ger, diu orss mit sporn wir vaste triben; diu sper ouch dar niht ganz beliben, von den beiden wart da chrach, diu drumzen man uf vliegen sach. wir ruoften beide:< spera sper! diu sint da hin, zwei andriu her!> diu wurden uns da schier gegeben, ein ander tyost sach man uns heben, diu wart mit chunst da wol geriten und beidiu collir wert versniten, an beiden hälsen wart da mal. nach spere chrach diu tyost erhal, die drumzen vielen uf den chle, diu tyost tet da uns beiden we. diu dritte tyost sich also reit, daz sich der hurt da chume vermeit, er chom so nahen mir geriten, daz chume der hurt wart da vermiten. von beiden speren wart da chrach, ein schoen tyost alda geschach, sus verstache wir, daz ist war, sehs sper wol sunder vaelen gar. sus het der hochgemuote man driu sper ritterlich vertan sunder vaelen und also, daz ich sin was ze gesellen fro; er het mit ritterlicher tat ze tavelrunde gewunnen stat, da von so wuohs in allen wis sin lop, sin ere und ouch sin pris. da chom von buseke her heinrich, gezimirt deswar ritterlich, der was mit zuhten hochgemuot vor ritters wandel wol behuot; den bestuont nach miner bet von spiegelberc her lanzilet, die bede verstachen da driu sper wol sunder vaelen und niht mer. da wart getyostiret dannoch mer und wol verstochen vil manic sper; der tyost ich wil hie verdagen und wil daz maere iu fürbaz sagen: wir zogten dannen sa zehant gegen niuwenchirchen, da ich vant vil manigen ritter tyoste gern, den sus, den so mit starchen spern. von den wurde wir enpfangen da deswar vil ritterlichen sa. sich huop da ein schoene ritterspil, da wart getyostiret aber vil, da wart von speres bresten chrach, die drumzen man uf vliegen sach, uf dem velde über al hort man von speres chrachen schal. daz tyostiren wert, daz ist war, vil schone unz an den abent gar, daz niemen anders niht da pflac. vil drumezen uf der erde lac, man hort von speren chracha chrach, die biderben man unmüezic sach, die boesen müeten sich da niht als noch an maniger stat geschiht. inner des der abent quam, der liehte tac ein ende nam, die ritter ruomten sa daz velt. do fuor ouch ich in min gezelt, da ich die naht het guot gemach. sa do der ander tac uf prach, eine messe vernam ich do, daz was des sunnetagen morgen fruo. dar nach enbize wir alzehant. dri niuwe banir ich an bant, gevar reht nach dem schilde min, ich wolde da niht lenger sin. der banir fuort man eine dan, dar nach man ziehen sa began unser soumer über al, sich huop von sumberslagen schal. man hort da floyten holr don, dar nach so fuort man aber schon der banir eine, da zoch man nach diu orss vil gar; uns was niht gach. vil knehte nach den örssen riten, gechleidet wol nach knehte siten: si fuorten starcher schefte vil, die gehorten zuo dem ritterspil. nach den knehten fuort man do die dritten banir. ich was vro, daz dar nach so manic ritter reit, des was min herze vil gemeit. mer danne hundert ir da riten, alle in cappen wol gesniten, si fuorten manigen pfaben huot, ir pfärde, ir sätel waren guot. von ir zeumen was da chlanc, deheiner da den andern dranc, ir zwen und zwen ie riten dan, dar nach ich riten ouch began. bi mir reit do her nycola deswar in hohem muote da von lebenberc der wol bechant, den het ich her tristram genant. vil fidelere da bi uns riten, der vinger groz unmuozze liten, ir seiten waren gezogen ho, ir süeze doen uns taten fro. vil müeziclich ich riten bat. sus zogt wir gegen der niuwenstat über daz steinvelt alzehant, da chom ein bot gein mir gerant. der sprach:< vil lieber herre min, iuch heizet got willechomen sin der werde fürst uz oesterrich und enbiutet iu daz endelich, daz er si iwerr chunfte vro; er hat enboten iu also, daz er durch iwer werdicheit iu immer dienstes si bereit. er danchet iu in allen wis des, daz ir uz dem paradis gevarn sit in siniu lant. darumbe hat er den muot gewant iu ze dienest sunder chranc, er ist iu holt gar ane wanc, er treit iu dienesthaften muot, sin wille ist iu ze dienen guot. er hiez iu, herre, sagen, daz er wolde gern ane haz mit iu verstechen hie driu sper, daz ist des werden fürsten ger. ez ist gar sines herzen rat, daz er ze tavelrunde stat erwerbe und iwer gesinde si: der wille ist minem herren bi.> ich sprach:< nu sage dem herren din: und wil er min gesinde sin, swes er mit gabe von mir gert, des wirt er allez wol gewert; ich lihe, ich gibe im swaz er wil, ez si lützel oder vil, burge, liute und dar zuo lant, daz sol im lihen gar min hant. ich wil im lihen und geben al die wile in got lat leben, ich wil im nimmer niht versagen für war bi allen minen tagen. ich han ze geben also vil,( bescheidenlich ich sprechen wil) swaz er von miner hant enpfaht, min lip niht deste miner hat.> der rede wart vil gelachet da. der bot reit von danne sa gegen liehtenwerde sa zehant, da er den werden fürsten vant, der in vil vliziclich enphie. für daz tor er gegen im gie, er sprach:< du solt mir rehte jehen: hastu den chünic artus gesehen?>< herre, ich sach in hochgemuot, er enbiutet iu ze lihen guot und ouch ze geben willeclich; er giht, er si so guotes rich, swaz ir enpfahet siner habe, daz er niht deste minner habe, er zogt vil ritterlichen her, man füert im mit wol tusent sper. er ist mit zühten vil gemeit, er und die sine sint gechleit vil chostlichen und also, daz ich sin was ze sehen vro. er giht, vil lieber herre min, und welt ir sin gesinde sin, er mache iuch für war des guotes rich - des jach er gegen mir offenlich.> do sprach der fürste friderich:< wir mugen wol bede werden rich, swie arm ich gegen dem künige bin, teilt er mit mir und ich mit im; wir mügen guotes vil bejagen, welle wir uns ritterlich betragen, ez füege danne groz ungeschiht, wir verderben an dem guote niht.> sa do diu rede alhie geschach, die wile man uns schoen zogen sach mit freuden gegen der niuwenstat, die minen ich mit zuhten bat alle wesen hochgemuot. ich sprach:< ez ist gar ze eren guot, swa eren gerndes ritters lip ist hoch gemuot durch guotiu wip.> sus zogt wir mit freuden dar, uns widerreit manic ritterschar, die riten gegen uns ritterlich, ir was vil maniger muotes rich. mit zuhten si da gegen uns riten, si gruozten uns nach friundes siten, vil maniger uns da gern sach, als uns ir guotlich gruoz verjach. von habechspach schench heinrich da gegen mir reit vil ritterlich, mit vierzech rittern oder mer seit da gegen mir der muotes her; mit im reit da der bruoder sin, der chunde tiurre niht gesin, her ulrich so was er genant, von sinen tugenden wit bechant. do mich der schench alrerst ersach, uz hohem muote der biderbe sprach:< got willechomen, chünec artus! ich sihe wol, daz diu minne hus für war in iwerm herzen hat, wan si iuch selten ruowen lat; si raetet iu unmuoze vil, des müezt ir sin tyoste zil. do ich nu jungest von iu schiet, do sunget ir guot niuwiu liet, der selben liet sprach einez so, daz iwer herze sprünge ho und wie ez stiez an iwer prust: daz was der ritterschaft gelust, daz ich nu wol verstanden han.> der rede man lachen do began. gegen mir do zwene ritter guot ritten, die man hochgemuot da und sit vil ofte sach; von rehte man ir lop witen sprach, si waren hoher eren rich: her wernhart und her heinrich( die breuzel waren si genant), ir muot uf ere was gewant. ir lop verdienet was vil breit, durch ir vil hohe manheit het si gemachet guotes rich der werde fürste friderich von oesterriche, der herre min. des muoz sin sele saelic sin, daz er die biderben wol beriet und si gar von ir chumber schiet. der antvanc da mit triwen wart, her heinrich und her wernhart die gruozten uns da ritterlich, ir grüezen daz was zühte rich. si sprachen beide:< got weiz daz wol, künic artus, wir sin freuden vol da von, daz iuch in ditz lant got uns ze freuden hat gesant, des ist gar truren uns benomen.> mit in was dar gein uns bechomen wol zweinzic ritter oder baz. ir sült für war gelouben daz, daz uns ieslicher gern sach, als uns ir güetlich gruoz verjach, si gruozten uns sus und so, si waren unser chünfte vro. do der gruoz da ein ende nam, vil schone da gegen uns bequam von liehtenstein her heinrich, der hiez von reht der manlich; er was des libes gar ein degen, er het aber milte sich bewegen, von milte wolt er niht lobes han, er was für war ein arger man. selbe zwelft er schone gegen uns reit, die einlef dar durch sin manheit waren schone dar bechomen. het er sich milt iht an genomen, so waer sin hohiu werdicheit in allen landen warden breit, daz sumt er mit der ärge sin, daz muoz min munt noch chlagende sin. ez ist ein wunderlicher muot, swelch ritter mit dem libe tuot daz beste, daz er immer chan, daz der wil sin ein arger man. der müet für warumbe sus den lip, ja spottet sin man und wip, swaz chuonheit im der lip getuot, swanne er vor eren spart daz guot. swelch ritter sölher sinne pfliget, daz er des libes sich bewiget durch ere und da bi haldet guot vor eren, der ist niht wol gemuot; dem ist daz guot liep für den lip, dem sint von rehte veint guotiu wip, der ist des guotes und ez niht sin, des muoz er sunder ere sin. der rede han ich genuoc geseit. nu hoeret, wie do gegen uns reit von missouwe der vil biderbe man; der hete daz vil ungern lan, er waere da schone gein uns bechomen. der biderbe het sich an genomen, daz er nach werden eren ranc, des habe sin manlich herze danc. ez fuort gegen uns der hochgemuot da vier und zweinzic ritter guot, mit zühten si da gegen uns riten. ir chleider waren wol gesniten und ouch von hoher choste rich, si gruozten uns vil ritterlich, ir gruoz und unser habedanc mit triuwen was gar ane wanc. nach dem gruoz reit gein uns her ein schar vil gar geliche her, gelich edel, geliche rich: der werde fürste uz oesterrich het sich die biderben an genomen ze gesinde, die man da sach chomen; in was der riche fürste holt, daz heten si mit dienst geholt. daz eine was min her trostelin, der chunde tiuwere niht gesin, daz ander was der tugentrich von hutensdorf min her ulrich, der dritte min her ebran, der übermüete, zornic man, daz vierde was der von swarzense, dem was nach guote, nach eren we. von sahsendorf der höfsch ulrich uns alle da gruozte ritterlich, als tet ouch, daz geloubet mir, von lahsendorf der werde stier, dar nach gruozt uns da minneclich von toblich der vil chüene prunrich, der selten ie erschrecket wart, uns gruozt von spitze her wichart. her ekkehart posche uns gruozte do mit zühten wol, sin muot stuont ho; von dobrach der schenche dietrich, von witeginsdorf her friderich die gruozten uns nach zühte sit, her liupolt und ouch her sifrit, von medelich waren si genant, die gruozten schone sa zehant. her drusliep und ouch her liupolt von heimenburc, den was vil holt der werde fürst uz oesterrich: die gruozten uns da minneclich; von valkenstein her zlawat, der pfaffe von der vrienstat, ein höfsch ritter hiez der span, des gruoz uns danchen an gewan. her sifrit rebestoc uns sa mit zühten gruozte schone da, von schoenenchirchen her dietmar chom ouch durch grüezen gein uns dar und ouch von tobel her liutolt von uns mit grüezen danchen holt, von potscha min her potschman uns danchen an mit gruoz gewan. dar nach uns grüezen began ein ungefüege manlicher man: von sahsen min her leidegast.......... er hiez von rehte leidegast, do im der züht so gar gebrast. swelch ritter manlich herze hat und zuht gar under wegen lat, swaz der slüege lewen und bern, ich wolt in doch niht eren wern; und slüege er ein tusent man, er müeste doch sunder eren stan, het er ane zuht manlichen muot, sin lop würde für war nimmer guot. die ritter, die ich hie han genant, die het der fürst uz osterlant, der hochgemuote friderich, ich meine den von oesterrich, ze gesinde alle an sich genomen. des sach man si dar schone chomen, gechleidet und georsset wol als fürsten gesinde von rehte sol. nu wichet! lat in gein uns chomen, von dem nie bosheit wart vernomen und der von reht het hohen pris, wan er drumbe warp in allen wis: von haslowe den biderben man, hern otten, des lip nie gewan deheinen sus getanen site, da er sin lop verswande mite. selbe ahte er gein uns chom geriten und gruozt uns mit so höfschen siten, daz der vil eregernde man friunde vil da von gewan; so süeziu wort er gegen uns sprach, daz man wol horte, daz er sach uns gern. daz ist für war also: sin muot der stuont mit zühten ho. do chom gein uns min her rapot von valkenberc, der ofte got an den armen übersach. von im man selten güete sprach, er was ein übel zornic man, er het mit rouben vil getan, daz was in osterrich wol schin, er was unholt dem herren sin. swaz daz lant herren ie gewan, den wart er selten undertan, er truog in niht getriuwen muot. des was sin leben selten guot: er muost ofte liden ungemach, sin bürge man dikke nider brach, darumbe tet er den armen we, sin akker ofte truogen chle. do uns da gruozte der übel man, vil maniger lachen des began, daz da ersmielte nie sin munt. da mit tet uns sin herze chunt, daz er hete unbescheiden site, doch riten dem übeln mite niuwn ritter ritterlich gemuot, die dienten im da umb sin guot. swelch edel man ist so gemuot, daz er den armen leide tuot, der ist unseliclich geborn, sin ere, sin sele ist verlorn. der edele sol erbarmen sich über die armen, daz rate ich: so erbarmet sich got über in, swer also tuot, daz ist rehter sin. dar nach mit zühten gruozt uns wol von vronhoven min her kol, der was ein hochgemuoter man. sinem herren het er verdienet an, dem werden fürsten friderich, daz er in het gemachet rich, des fuort gein uns der hochgemuot da sehs und zweinzic ritter guot. nu swiget und hoeret mich und wizet wol für war, daz ich iu nennen wil hie einen man, des lip untugende nie gewan: er was mit zühten hochgemuot, vor allen schanden gar behuot, er was chüene, milt genuoc, mit zühten er hochgemüete truoc. ja muoz er uf die triuwe min der besten immer einer sin, den ich han hie und dort gesehen. des muoz ich von der warheit jehen: im het got selden vil gegeben, er chunde wol ritterlichen leben, er was in ritters zühten balt, des wart er wol mit eren alt. er het vil maniger hande tugent, des wart er wert in siner jugent und wart mit hohen eren alt, er moht wol heizen swendenwalt; ez wart von siner zeswen hant des waldes harte vil verswant, er was guot ritter sus und so, des stuont sin lop von schulden ho. er was den vinden gar ein hagel, der erst zuo in, von in der zagel, er was ein were den friunden sin; er het ouch uf die triuwe min diu reinen, werden, süezen wip rehte liep als sin selbes lip, er was in holt, er sprach in wol also von rehte ein ritter sol. im waren die biderben alle holt, er hiez der biderbe weise kadolt, selbe sehzehende er da gein uns reit, die waren alle wol gechleit; iu si für war von mir gesaget: ez reit mit im ein schoeniu maget, die het frow ere dar gesant ze boten in daz stirelant. diu maget ein hohe botschaft warb, dar an ir werben niht verdarb, wir wurden alle ir botschefte vro. uns saget diu schoene maget also, si het frow ere dar gesant, ze ritterschaft in beheim lant wer ze krumbenowe genomen, da bat si uns hin alle chomen.< swer durch min vrowen dar chumt, an eren ez im immer frumt, da wil durch mine vrowen han ein ritterschaft ir dienestman, der ofte umb ere chumber dolt. daz ist alhie der weise kadolt, der wil alda der vrowen sin dienen und der vrowen min.> diu maget sprach:< merket, was ich sage! von hiute an dem vierzehendem tage sol da sin ein guot turney, da muoz e vil manic sper enzwei gestochen werden, daz ist also: da müezen drumzen vliegen ho von der edelen ritter hant, darumbe bin ich zuo iu gesant. sich hat her kadolt des bewegen: er wil sich in ein foreys legen, durch mine frowen daz geschiht, des han ich iu gelogen niht. iu si für war von mir gesaget: swelch ritter da den pris bejaget, dem wil min vrowe ze lone geben sich selben, der mac gern leben. min vrowe den biderben ist bechant, diu werende ere si ist genant; swer min vrowen erwerben wil, ja muoz er haben tugende vil, er muoz sin milt und hochgemuot, vor allen schanden gar behuot, er muoz durch diu vil werden wip ofte wagen guot und ouch den lip. iu si für war von mir gesaget: min vrowe ist ein vil reiniu maget und hat doch gelonet mannen vil, swer gern ir hulde haben wil, der sol gein ir sin wenchen lan, si wil niwan die staeten han, swer ir minne ze rehte gert, der wirt vil schire von ir gewert. min vrowe ist reiniclich gemuot, swelch ritter gern ir willen tuot, den tuot si hoher saelden rich; si ist so rehte minneclich, daz man ir gerne dienen sol - si chan und mac gelonen wol. swelch ritter ir loene rehte holt, dem gibt si hoher minne solt. der weise mir der rede gestat, her kadolt, dem si ofte hat vil werdeclichen gruoz gegeben: er chan ze dienst ir schone leben, von herzen er ir wol behaget, er hat vil ofte pris bejaget in ir dienste ritterlich, des ist er von ir lobes rich.> der kadolt weise der sprach also:< vrowe, ir lob mich alze ho, ir lobt mich waen in spotes wis, und het ich also hohen pris, als ir von mir hie habt gesaget. lat iwern spot, vil schoeniu maget, iwer übric lop mich machet rot, des gat mir wol von schulden not!> der rede manic ritter lachte da. do sprach diu maget aber sa:< ich het vil gerne daz vernomen, wer hinze der ritterschaft wolde chomen ze krumbenowe; und west ich daz, mir were verre deste baz. mir enhatz dehein ritter noch verjehen, dar an ist leide mir geschehen.> der schench von habechspach sprach zehant:< juncfrowe, ich tuon iu daz bechant, ich var da hin, gan mir sin got. sit daz ir sit der eren bot, wie möht ich iu versagen daz, ich füere da hin? mir solden haz von rehte die biderben alle tragen, solde ich iu ein sölhe vart versagen.> dar nach wart da ein michel schal. die ritter sprachen alle über al:< juncvrowe, wir wellen alle dar!> des dancht diu maget wol gevar, si sprach:< so sol diu vrowe min iu allen hohe danchent sin, si sol ze lon iu machen breit iwer hohe werdicheit.> sa do diu rede alhie geschach, vil schoene man uns do riten sach mit freuden durch die niuwenstat gein kezenlinsdorf, reht als ich bat. dar warn geslagen mir uf daz velt ahte hütte und dar zuo vier gezelt uf einen anger wunneclich, da hin riten wir vil muotes rich. ez was der tavelrunde gezelt geslagen her für uf daz velt, da für vil schone nach miner gir gestozen waren vier banir, so daz dehein die andern dranc. si waren wol rosseloufes lanc und wol als weit gestozen da, die wurden vil geschowet sa. die banir waren gestozen ho, daz ich sin was ze sehen vro, darumbe gezogen was alda ein snuor vil schone gel und bla, geflohten deswar meisterlich. von siden was si chosterich, den witen rinc si gar umbvie. dar nach gestozen dort und hie waren schone nach miner ger gestozen reht zwei hundert sper, an islich sper ein vaenelin, gevar reht nach dem schilde min. in den rinc man niemen lie für war weder dort noch hie, si muosten alle wesen hie vor, wan da gemachet waren tor. zwei tor da giengen in den rinc. daz was iedoch ein höfschlich dinc, daz in den rinc da niemen reit, wan der ze tyost was wol bereit, dar in so reit ot niemen me. daz het ich allez bedaht wol e, daz die tyostiwer da niemen dranc, des sagt sit vil maniger danc. da erbeizt wir nider uf daz velt für der tavelrunde gezelt, dar in man vil durch schowen gie; doch anders niemen niwan die, die ritters namen heten so, daz ofte ir drumzen vlugen ho. dar in so liez man niemen me, daz tet den swach gemuoten we. die ritter urloubes gerten da. uz hohem muote sprach ich sa:< nu vart von mir in gotes segen! swer ritterschaft welle hiute pflegen, der chom uns schiere, daz ist min rat, wan uns der abent nahen gat; wir süln ouch hiute durch guotiu wip mit tyostiren müen den lip, daz ist min rat und ouch min bet.> von mir si riten an der stet. ich sprach:< von liehtenstein gawan, von landesere her yban, von spiegelperc her lanzelet, ez ist min wille und ouch min bet, daz ir iuch wapent snelleclich und den rinc hiute wert ritterlich gegen allen den, die zuo iu chomen! daz mac an eren iuch gefromen.> die dri des urloubes wurden vro, wan ir muot stuont uf ere ho, si wurden chürzlich wol bereit in ritterlich wapenchleit. do chom her otte von missouwe her: dem fuort man mit wol drizic sper, er was vil ritterlich gemuot, mit im reit da manic ritter guot. von missowe der biderbe man fuort alsölich zimirde an, daz sin dem keiser war genuoc. uf sinem helme der biderbe truoc einen chranz von gansvedern groz und wiz, sin helme geworht was wol mit fliz, sin schilt was gar von golde rot als im sin hoher muot gebot. dar uf ein einhürne zobelvar. sin wapenroc, sin decke gar waren vil guot paltekin; dar uf sach man gestreut ouch sin einhürne vil nach zobel var, sin banir was gevar für war rehte dem schilde gelich getan - sus chom dort her der biderbe man. do chom gegen im da her gawan von liehtenstein; der fuort ouch an gezimir, daz gab liehten schin, der fuort uf dem helme sin ein wael von golde geortet wol. islich ort pfansvedern vol bewunden was in choste wis, der werde het vil hohen pris. der biderbe was der pruoder min, des fuort er für war den schilt sin dem minen reht gelich gevar; der schilt was wiz, zwo swarze bar schipfes nach dem swert zetal, dar uf ein puckel von golde wal was gemachet meisterlich - sus fuort den schilt der muotes rich. sin wapenroc sin decke was von samit grüen alsam ein gras, dar uf der schilde vil gestreut; der hochgemuot sich vaste freut eins starchen spers, daz er fuort. daz orsse mit sporn er vaste ruort, sin puneiz wart envollen lanc, nach vrowen lone der biderbe ranc. do chom ouch ritterlichen her her otte von missowe. beidiu sper wurden da enzwei geriten mit chunst nach ritterlichen siten, an beiden helsen daz geschach, diu drumzen man uf vliegen sach. diu tyost muost da dunchen guot vil manigen ritter hoch gemuot. dar nach chom in den rinc gerant gezimirt schone sa zehant ahtzehen ritter ritterlich:< wicha, herre, wicha, wich! wichet, lat tyostirens pflegen!> da het ouch sich der tyost bewegen in hohem muote an der stet von spiegelberc her lanzilet. von landesere her ywan, her lanzilet und her gawan die taten ez des abendes so, da von ir lop muost stigen ho; si werten den rinc, daz ist war, den abent al den rittern gar, da wart manic schoene tyost geriten sus und so nach ritters siten. daz triben si biz daz diu naht den tac vertreip da mit maht, da muost wir rumen da daz velt. wir fuoren sa in diu gezelt, die andern fuoren in die stat; uz hohem muote ich si do bat, daz si des morgens chomen fruo, daz lobten si mit willen do. her kadolt weise der sprach do vil gar verholn zuo mir so:< chunic artus, ir sült mich wern, des ich durch dienst wil an iuch gern, daz ir mit mir iwer erstez sper morgen hie verstechet: daz ist min ger; ir sült mich des geniezen lan, daz iu min dienst ist undertan.> ich sprach:< her weise, ir sit so wert, swes ir mit bet hie an mich gert, des solde ich iuch vil gerne biten, ir habt so vil durch ere erliten, daz ich iuch morgen mit den spern des ersten wil bestan vil gern; nu chomt ot fruo, daz ist min bet.> sus schiet er von mir an der stet. diu naht gemachlich ende nam. sa do der ander tac bequam, ein schoene messe man do sanc ze eren gote; dar nach unlanc sach man den weisen zogen her, man fuort im mit manic starches sper. gezimirt was der biderbe man, als ich iu wol gesagen chan: sin helm was lieht alsam ein glas, darumb von drizehen vedern was gestozen ein vil witer chranz; mit silber pletern glanz was gemachet dar an vil, gebunden was an islich chil von pfansvedern ein choste groz, sus fuort den helm der schanden bloz. sin schilt was swarz nach zobel var, dar uf ein leo von silber gar was geslagen meisterlich, des chrone was von golde rich, diu lac gar edeler steine vol. ein samit swarz alsam ein chol was sin wapenroc für war, gehouwen meisterlichen gar. leuwen von silber was druf vil gestreut, für war ich iu daz wil sagen: diu decke was sam gevar und ouch vil wol gehouwen gar, der biderbe fuort ein starchez sper, dar an ein banir, gein mir her, diu was alsam sein schilt getan - sus chom gein mir der biderbe man. ich sage iu, daz da mit im reit der eren bot, diu schoene meit; si het im in die hant gegeben die banir guot: er dient sin leben den frowen umbe ir habedanc, wart im niht süezer umbevanc, daz was von vrowen missetan, wan er nie valsch gein in gewan. ir sült für war gelouben daz: wol sibenzic ritter oder baz riten gezimirt mit im her, den fuort man mit manic starches sper; do was ouch ich in den rinc bechomen, ein starches sper ich het genomen, ich was alda gezimirt so, daz man min was ze sehen vro. nu het ouch sich vaste für genomen her kadolt weise. man sach uns chomen mit der tyost zesamen so, daz da die drumzen flugen ho; ich stach im von dem halse sin daz chollir, daz der helm min von siner tyost vil lute erchlanc, der tyost muost man mir wizzen danc. diu tyost so nahen wart geriten, daz niemen wande, daz vermiten waer da diu hurt. der schilde stoz wart von uns beiden da so groz, daz ez über al daz velt erhal, diu tyost was da geriten wal, man hort für war die biderben jehen, daz schoner tyost nie wart gesehen. do nam ich sa ein ander sper, do reit gegen mir vil balde her der eren bot, diu schoene maget. si sprach zuo mir:< iu si gesaget, der weise mac niht gestechen me, im tuot diu zeswiu hant vil we, sin dume ist im uz dem lide sin, daz habt für war, chünic, herre min.> ich sprach:< nu wizzet, schoeniu meit, ez ist mir herzenlichen leit.> da mit reit ich fürbaz vast in den rinc, geloubet daz, da mich bestuont manic biderbe man, von den wart ez da wol getan; vil drumzen man uf vliegen sach, mit tyost man starchiu sper zebrach. ob ichs iu nant gar sunderlich, die mit mir da vil ritterlich stachen, der deuht iuch ze vil, da von ich ez verswigen wil: ich tet ot swaz ich mohte da. do riten zuo mir balde sa her parcifal und her gawan, her yban und ouch her tristram. islicher sprach do:< herre min, wie nu, wie? waz sol daz sin? sol niemen stechen hie wan ir, so sagt uns reht, warumbe wir sin mit iu bechomen her! welt ir verstechen gar diu sper al eine, daz ist missetan, ir sült uns ouch stechen lan.> si brachen mir do sa zehant den schilt in zorn von der hant und bunden mir den helm abe mit zorneclicher ungehabe und sprachen:< chünic, iu si geseit, ez si iu liep oder ez si iu leit, ja verstechet ir talanc mer mit iwer hant für war chein sper!> ich sprach:< ich wil ez gern lan. so bindet helm uf, her tristram, her parcifal und her ither! ich weiz wol, ir bestüent ein her, doch nemt zuo iu hern lanzilet und hern ereck, daz ist min bet, daz segramurs ouch mit iu var, ich wil, daz iuch sehse got bewar.> des urloubes warens hochgemuot, wan ir muot was uf ere guot, die helm bunden si uf zehant. hei, waz man schoener tyoste vant! man hort da niht wan chracha chrach, manic ritterlich tyost geschach uf dem velde dort und hie. hurta, hurta, wie ez da gie! von tulbinge min her erec was für war da des tages quec, er tet ez mit dem libe also, da von sin lop muost stigen ho, er verstach fünfzehen sper des tages da und für war mer, des tages da der eren gernde man von reht der biderben lop gewan. her segramurs von arnstein verstach da sper vil gar unchlein, si waren volleclichen groz; des er an maniger tyost genoz, wan man da von im gern reit: vil willeclich man in meit. für war ich iu daz sagen wil, daz er doch swante waldes vil. her lanzilet von spiegelberc der tet da vil ritterlichiu werc, er was ein ritter hoch gemuot, des wart manic tyost da von im guot, er was der vrowen dienestman, des het erz ofte wol getan, des tages unmüezic man in sach, sin hant vil starcher sper verstach. von lebenberc min her tristram des tages mit arbeit lop gewan; ir sült für war gelouben daz: ez tet des tages da niemen baz, er schiuht weder jenen noch disen, und waern ez alle gewesen risen, er hets alleine wol bestan - dem tet geliche der biderbe man. von lindeniz der vil werde ither het ein hant, diu hiez sperverzer: des tages der sper si vil verzert, wan er den rinc mit tyoste wert. ein ritter der hiez her reimbot von metters, der muost liden spot: in stach da nider her ither mit einer tyost gar sunder wer. von lüenz min her parcifal da swande sper vil ane zal, dem biderben was nach eren we, er ein verstach da sper noch me danne ie dehein ritter da verstach, des muost er liden ungemach; sin ungemach im ere holt, im waren die biderben alle holt. ez stach der biderbe erenrich einen ritter da nider, der hiez dietrich, von smida so was er genant; den stach da nider sin zeswiu hant, daz er gar sinnelos gelac biz an den abent al den tac, daz was doch sinen vriunden leit, von den wart ez vil schiere verchleit. die sehse, die ich hie han genant, die wurden ofte da an gerant, da was vil manic biderbe man, des wurden ofte si bestan, des werten sich die biderben so, daz da ir lop muost stigen ho. da wart manic schoene tyost geriten und vil manic harnaschrinc versniten. diu ritterschaft wert al den tac, manic helm und collir da gelac uf der erde herrenlos, den schilt vil maniger da verlos, daz man im in stach verre von der hant zebrosten nider uf daz lant, da lac vil schiben und sper da uf dem velde hin und her. ir sült für war gelouben daz: wol sibenzic ritter oder baz stachen mit den sehsen da; ouch han sit selten anderswa( für war ich iu daz sagen wil) sehs ritter starcher sper so vil verstochen als von in geschach, ir hant wol hundert sper verstach. do sach ich, daz gedranc an gie die sehse mit tyost dort und hie, des moht ich langer niht vertragen. do hiez ich snellichen sagen von liehtenstein herrn gawan, von landesere herrn ywan, daz si dar choemen uf den rinc - daz gebot was in ein liebe dinc. sie enblienden ez ir handen da deswar vil ritterlichen sa, ir beider muot nach eren ranc, man hort von in da helm chlanc und manigen schoenen schildes stoz; der spere chrachen wart da groz, von tyost die schilde sich chluben, daz sprizel ofte hohe( hohe) vlugen. daz spere chrachen was da groz. holerfloyten, sumberdoz, pusunen und schalmyen schal moht niemen da gehoren wal, der tyost man da gar wal vant. swelch ritter da den helm abe bant, des beitet man niht mit tyoste da als man tuot oft doch anderswa. da randen zwen ofte einen an, der dem die tyost dort an gewan, ze driviers der sin sper verstach; so was dem uf die tyost so gach, daz er zer winster da sin sper verstach - dem was da alze ger. do chom man dort den angerant, e ie choem sper da in sin hant. mit disen freuden ende nam der tac; diu vinster naht bequam, die maniger niht ungern sach. do fuoren si an ir gemach, die da von müede liten not, von tyost da arm waren rot, geswollen, swarz und dar zuo bla - dem war daz dort, dem war daz da. des andern morgens harte fruo die biderben zogten aber zuo, gezimirt deswar wunneclich; ir was vil maniger muotes rich, daz wart volleclichen schin, vil maniger dient der vrowen sin, daz er den puneiz also reit, daz ez dem andern wart vil leit. ez wart des tages aber guot getan von manigem minnegernden man, uf dem velde hie und dort wart loch mit sper durch schilt gebort. die von der tavelrunde sich wol werten da - des freut ich mich; ez was ouch müezic niht min hant, von mir wart ouch da sper verswant. an disem buoch ist niht so vil so von tyostiren, da von wil ichz iu chürzen swa ich mac. ditz wert unz an den fünften tac, daz wir des morgens fruo griffen mit tyostiren zuo und triben daz unz an den abent gar - bi miner höfscheit, daz ist war. nu merchet reht, waz ich iu sage: des abentes an dem fünften tage chom ein bote zuo mir geriten, der gruoste mich mit höfschen siten und sprach:< chünic artus, möht ez sin, ich solt iuch von dem herren min gesprechen für war gar heimlich.> so sprach der bote zühte rich. ich sprach:< des bin ich iu bereit.> mit im ich von den liuten reit, do sprach er:< werder chünic rich, iu hat der fürste friderich bi mir enboten also her, daz er vil schone wil driu sper gein iu verstechen hie enzwei, daz sol geschehen vor dem turney. er giht, ez si hie also vil getyostiret, daz er iuch des wil biten, daz irz durch in lat, wan er vil groze unmuoze hat; ir sült den turney teilen lan, da mit daz tyostiren understan - des bitet iuch der herre min immer durch den dienest sin.> ich sprach:< ich tuon reht swaz er wil. ez si lützel oder vil, des bin ich allez im bereit durch sin vil hohe werdicheit, du solt sin alle die ritter biten von im mit zühteclichen siten, daz si die zuht gein im began, daz si daz tyostiren durch in lan.> der bot reit do alzehant wider in den rinc, da er vant der ritter halden harte vil. ich sprach zuo in:< vil gern ich wil in allen hie sagende sin ein botschaft von dem herren min, dem werden fürsten friderich. er heizet iuch grüezen minneclich, iuch bittet der werde herre min, daz ir daz tyostiren lat sin; daz ir turniret, daz ist sin rat, wan er vil groze unmuoze hat, er muoz von hinnen, daz ist war, so verdurbe der turney gar, daz waere im leit, solt daz geschehen, wan er in gern wolde sehen.> do sprach der schenche von habechspach:< iwerm herren ist ze dem turney gach, wil aber selbe er wapen hie tragen,( vil werder bot, daz sült ir sagen) so teile wir den turney uf in und uf den chünic enzwei; und choment si beide in eine schar, so heten die andern verlorn gar.> der bot sprach:< des enweiz ich niht; ich weiz für war, daz er siht den turney. des hort ich in jehen, er wolde in endeliche sehen. ist daz ich iu dran dienen sol, so ervar ich iu daz wol, ob er welle hie wapen tragen und iu daz hint wil ich her wider sagen.> die ritter sprachen alle do:< wir süln ze kirchen chomen fruo und teilen da den turnei... geschiht daz fruo, daz ist uns guot, hie ist manic ritter hochgemuot, daz den des zerinne niht als ofte an maniger stat geschiht.> mit freuden schiede wir uns da, manneclich reit schone sa, da er die naht vant guot gemach. sa do der ander tac uf brach, do reit zuo mir vil snelleclich des fürsten bot uz oesterrich, der gruozt mich von dem herren sin, des dancht mit zühten im der munt min. er sprach:< iu hat der herre min enboten ot aber den dienest sin und hiez iu daz verholn sagen, er wolde hie selbe wapen tragen und wolde mit iu hie endelich driu sper verstechen ritterlich, er wil durch diu vil reinen wip urbaren hie ritterlich den lip. ez wil der werde herre min hie under der briuzel banir sin, mit den wil er iuch bestan, ir müezet vil guot helfe han, oder er tuot iuch al umbe hie, ich gesach in hochgemuoter nie, er ist gemeit und dar zuo vro, sin muot der stat von vrowen ho.> ich sprach:< ich mac vor im genesen, und wil mir got genedic wesen, e daz er umbe tuo mich hie, not müezen liden ritters knie von maniger hurteclich vart, er vindet an uns gegenhart, swie hohes muotes sin lip vert, im wirt daz velt alhie gewert.> diu rede geschach des morgens fruo, ze chirchen fuor wir alle do. do sich diu messe verendet da, do fuor wir alle schone sa in einen garten wunneclich, dar chom manic ritter muotes rich, den turney teilet man alzehant, wie, daz tuon ich iu wol bekant: ich was selbe zehent chomen dar, do het gemeret sich min schar von den, die tavelrunde stat wurben da mit ritters tat; der waren zehen und dar zuo dri, der herze was vor schanden vri, si waren ritterlich gemuot, vor ritters wandel wol behuot. zuo miner schar man teilen sach den schenchen sa von habechsbach, der ie mit arbeit ere holt, zuo mir geviel ouch her kadolt, der biderbe weise was er genant, von zuht, von tugenden wit erchant, er was vor wandel gar behuot, ich gesach nie ritter baz gemuot. zuo mir geviel ouch her heinrich von liehtenstein, der muotes rich, von haselowe der biderbe man geviel ouch zuo mir, der nie gewan deheinen muot, der ere entrant, her otte so was er genant, sin lip was wandels vri, im was vil hohiu tugende bi. gegen mir ze were geschaffet wart her heinrich und her wernhart, die lebten bede vil ritterlich. des fürsten gesinde uz oesterrich viel mit siner schar zuo in, ez was ir muot und ouch ir sin, daz si des tages gewunnen guot und eren vil - sus stuont ir muot. von missowe min her otte sa geviel in ouch ze helfe da, von vronehoven min her kol geviel zuo in: der tet ez wol ofte, daz rede ich ane spot, von valkenberc min her rapot geviel zuo in, der zornic man, der ofte vlüeche vil gewan. der turney was geteilet nuo, des waren die hochgemuoten vro, wir zogten uf daz velt zehant, die helm man snellich uf bant und scharten uns dort und hie, nu hoeret mich, ich sage iu wie: vier schar da wurden und niht me, den biderben was nach eren we. des fürsten gesinde uz oesterrich die scharten sich do ritterlich, zuo den sich scharn da began von missowe der vil biderbe man. diu schar, diu den turney solde heben, si stapften bi einander eben und habten sich zesamne wol, als man ze rehte gegen vienden sol. da reit ein schar vil schone nach geschart vil eben, ir was niht gach, in der schar reit min her kol von vronhoven, gezimirt wol, die priuzel in der schar ouch riten, gezimirt wol nach ritters siten, her rapot in der schar ouch reit von valkenperc der ungemeit. zuo miner schar sich schone schart ein ritter, der sich her bewart vor allem dem, daz missetat, sin lip begie manic ritters tat mit siner ellenthaften hant: her kadolt weise was er genant, er was der vrowen dienestman, da von er hohen lop gewan. nach miner schar man stapfen sach geschart wol die von habechspach, bi den geschart reit ritterlich von liehtenstein min her heinrich; von haselowe der biderbe man, her otte reit da, der nie gewan deheinen unritterlichen muot, er was vor schanden gar behuot. mit disen scharn wir schone hie zesamne stapften, nu hoeret, wie her kadolt weise zwei ros gewan für war reht als ein biderbe man: in die malie rant er für, wer da diu ros gegen in verlür, die nenne ich iu hie zehant, si waren da beide wol bechant. von capellen her pilgerin, her reimbot von newalin, sus waren genant die zwene man, den her kadolt an gewan diu orsse da deswar ritterlich. des fürsten bot uz osterrich chom da gerant vil snelle zuo, ez was dannoch des morgens fruo. er reit vil snellichen dar, da die priuzel under ir schar in hohem muote schone riten, gezimirt wol nach ritters siten. do er die bruoder beide ersach, der bot vil bloedeclichen sprach:< ir sült iwer turniren lazen sin! daz gebiutet iu der herre min. er mage iu niht gehelfen hie, ich gesach in ungemuoter nie, er ist in ungemuote chomen, im ist sin vreude gar benomen, ich hort in uz der maze chlagen, warumbe, daz getar ich niemen sagen: ez ist ein so gar swach geschicht, daz ichs iu getar gesagen niht.> die priuzel sprachen:< daz ist uns leit, habt irz den rittern ouch geseit, die vor uns ritent in der schar?>< niht.>< nu ritet zuo in dar, saget in, was uns enboten habe unser herre und heizet si abe die helm binden, daz ist uns guot, sit unser herre ist ungemuot.> der bot reit do alzehant, da er sines herren gesinde vant, den seit er als er jenen het geseit( daz was in herzenlichen leit) von sines herren ungehabe: er hiez si binden helme abe.... vil maniger helme do abe bant. do ichs die helme abe binden sach, ze minen geverten ich do sprach:< si bindent abe dort helme gar, die gein uns habent in der schar; mich wundert, waz in si geschehen, und ist ez iu liep, ich heiz besehen.> si sprachen:< ez ist unser rat, daz irz iu balde ervarn lat.> von mir ein kneht so wart gesant, da er si sunder helme vant. do sprach der wol gezogne chnabe:< sagt an, warumbe habt ir abe die helme gebunden? daz sult ir der schar enbieten hin bi mir, die gegen iu schone stapfent her, gegen iu ist ritterschaft ir ger.> do sprach ir einer zorniclich:< uns hat min herre uz oesterrich enboten bi den triuwen min, daz wir hie turniren lazen sin, daz ist uns herzenlichen leit. juncherre, daz si iu geseit: wir muozen im sin undertan, durch in beidiu tuon und lan.> der bot reit zuo uns zehant und tet uns disiu maere bechant, daz wir daz turniren müezen lan - des wart da vil truric manic man. si zogten von uns in die stat. swaz mans geflehet und gebat, swes mans hoenlich an geschre: si beliben uf dem velde niht me. der turney alsus endet sich, des sach für war man truren mich, in die stat wir riten do, ich was von herzen gar unfro. die naht belibe wir alle da, des andern morgens fuor wir sa, der so hin und der ander her, gegen krumbenouwe was min ger. des morgens ich gein wiene reit. ein edel chnappe wol gechleit, des chleider waren wol gesniten, er chom die strazze gein mir geriten, er sprach:< iu hat der herre min enboten bi mir den dienest sin, der riche fürst uz oesterrich, der hoch geborn friderich, er hiez iuch des mit senften siten mich vil zuhteclichen biten, daz ir ze hintperc zuo im ritet und gegen wiene die reise mitet, daz sult ir lan durch in geschehen; er wil iuch für war gern sehen, iwer reise zuo im rehte stat, sit daz er iuz enboten hat.> ich sprach:< ich rite mit iu da hin, ich trage im diensthaften sin, da von tuon ich rehte swaz er wil, es si lützel oder vil.> zehant ich gegen hintberc reit, ich was vil ritterlich gechleit, mit mir reit dar min her tristran von lebenperc der biderbe man. ze hintperc man mich wol enpfie, manic edel ritter gegen mir gie, mich gruozt ouch für war minneclich der werde fürst uz oesterrich. er sprach:< vil werder chünic artus, sit willechomen her in min hus, ich muoz iu des von warheit jehen, daz ich vil gern iuch han gesehen.> er nam mich güetlich bi der hant und wiset mich von dan zehant, in ein lin er sitzen gie, der biderbe fürst mich des niht erlie, ich müeste zuo im sitzen da. der hochgeborn der sprach sa:< sagt an, habt ir ze beheim muot ze varn? daz dunchet mich niht guot. ir sült für war gelouben daz: mir treit der chünc von beheim haz, und woldet ir danne zuo im varn, so chundet ir daz niht bewarn, er vienge iuch da ze haze mir. da von sult hie beliben ir, ich gebiut iu bi den hulden min, daz ir iwer vart dar lazet sin.>< herre, ich bin iu undertan, ich sol durch iuch tuon und lan swaz ir welt, daz ist min reht. vil herzenlieber herre, seht, ob ich ze dem turney niht envar, wie ich min ere danne bewar, dar an sult ir bedenchen mich durch iwer tugent, des bit ich.> er sprach:< dar an wil ich bewarn iuch; ich lazze dar niemen varn von minem lande, daz sült ir für warheit wol gelouben mir, swer dar vert, daz ist wider mich; ich wil niht, daz der chünic da sich vergahe gein mir mit pfande da: da von so turniret anderswa.> sus schiet ich von dem herren min und muost daz turniren lazen sin ze krumbenouwe, daz ist also, des was ich herzenlich unvro. doch wart diu ritterschaft da guot: her kadolt weise der hoch gemuot der verendet si nach eren wol, des wart manic lant sins lobes vol. der sumer froelich ende nam, der chalte winder aber quam, des sach man truren manigen man. da geschiht iedoch ein wunder an: swer truret von des winders zit und swem der sumer freude git, der lebt alsam diu vogelin, die sich freunt von des meien schin. also der sumer ende hat. swem danne sin hoher muot zergat, der heizet wettersorger wol, von reht man in sus nennen sol; sit im der sumer freude git und al sin wunne gar an im lit, so muoz er sin ouch ungemuot, swenne daz weter übel tuot. min munt von warheit iu des giht: der bin ich für war einer niht, min freude an einem wibe lit, diu ist miner freuden meienzit, ir lip vil manige tugende hat, diu selde min gar an ir stat, si ist mir für al min truren guot, diu guot gibt mir hohen muot. si gibt mir hoher freuden vil, da von wil ich swaz si wil, ich wil ir dienen mine tage so mit freuden, so mit chlage, swaz liebes, leides mir geschiht, so chum ich uz ir dienest niht, ich diene ir immer als ich sol, diu guot mac mir gelonen wol. si hat mir hohen muot gegeben, si hat mir freuden leben geben, mich hat ir güet gemachet fro, von ir stat mir daz herze ho, von ir bin ich gar trurens vri, des wünsch ich, daz si selic si, ich bin ir immer undertan mit dienst, swaz ich gedienen chan. si ist mir lieber dann iht si, ich bin gegen ir gar wanches vri, ich diene ir sus, ich diene ir so, ich bin von ir vro, vro, vro; swie ez witter ze aller zit, ir güete mir die freude git, die mir daz weter swendet niht: ich bin doch fro, swaz mir geschiht. ich weiz wol, daz ein islich man nimmer truric werden chan, der mit triwen hat ein wip liep al sin selbes lip; und ist daz ir lip tugende hat, von ir sin truren gar zergat, ez si winder, sumerzit, ir güete im doch freude git. ein wip, diu schoene und güete hat und sich schamt aller missetat, diu ist wol von ir schoene guot, so tuot ir schoene ir güetlich muot; swer der dienet sunder wanc umbe ir vil süezen habedanc, und ob dem liep von ir geschiht, der sol getruren nimmer niht. ir güetlich süeze redenter munt tuot sinem herzen freude chunt, und ist er so gemuot ein man, daz er ir eren hüeten chan mit rehten triwen als er sol, so hat er freude und ist im wol, der beider lip hat got geben ein freudenbernde süeze leben. min frowe ir lip vil schone hat behuot vor unvrowenlicher tat, des han ich liep für elliu wip ir prun, rot, wizen, süezen lip. wol mich, daz ich si ie gesach, und wol mich, daz ich nie gebrach min ritterlich staete an ir! daz mac ze selden chomen mir. liep ichs vor allen dingen han. wie diu vil guote si getan? si ist prun, rot, lieplichen wiz, got hat mit wunsche sinen vliz an ir vil werden lip geleit, si ist vor allem valsche meit, ir herze ir ie wan tugende riet, ich sanc ze dienst ir disiu liet: None gesungen wurden disiu liet vil; min herze mir do riet singen aber niuwen sin. ich gedahte her, ich gedahte hin, ich gedaht an der minnaere chlage, daz si chlagent von dem tage, wie si der von herzenliebe ie schiet. da von sang ich niuwiu liet. ich gedaht: min meister habent e gesungen, daz die wahter we in mit wecken haben getan, des ich doch niht gelouben kan. ein hochgeborn witzic wip solde ungern eines geburen lip dekein ir heimlich wizen lan, und taet siz, ez waere missetan. man hat edeler wahter niht, da von so waer ez gar enwiht, der einem wahter iht des sagt, daz im waer liep gar verdagt. geburen art chan niht verdagen, des sol man in ungern sagen, edeliu art chan swigen wol, da von si heimlich wizen sol. ob mir von vrowen liep geschiht, des liez ich ungern wizzen iht für war ein geburischen lip, ez waer man oder wip. nu habt ez uf die triwe min: und müezt ez iemen wizzend sin, der müest reineclich sin geborn, des hat min lip gesworn. man muoz von warheit mir gestan, daz deheinen wahter nieman lan sol lazen wizzen heinlich niht; swer so ez tuot, ez ist enwiht, sit ez muoz ein gebure sin. so habt daz uf die triwe min, daz einer werden vrowen maget ir heinlich verre baz verdaget. ez müest ein armiu frowe sin, diu sorget uf des morgen schin, diu niht gewinnen möht ein maget, diu daz bewart, daz iht bejaget ir vriunt bi ir, waer ez ir leit. ez würde ouch verre baz verdeit von ir diu heinlich, daz ist mir chunt, danne ob ez sünge des wahters munt. man muoz ouch mir von warheit jehen, daz ez hie vor ist ouch geschehen, daz eteswa ein edel wip bejaget ist bi friundes lip und doch verholn vil gar; und waer man warden sin gewar, er het vil übel liht gevarn, daz muost er und ouch si bewarn. swa liep bi herzenliebe lit verholn biz an des morgens zit, da si beschinet hohe der tac und er niht dannen chomen mac, er müeze durch not al da bestan und si in bi ir verheln chan und er den tac belibet da; und ist dem wol? ich waene wol: ja. sit ich die warheit sprechen sol, sone tet nie niht so rehte wol also da liep bi liebe lit. ez ist ein vreuden hochgezit und aller wunne ein himelrich, den vreuden wart nie niht gelich, diu liebe herzenliebe hat, da liep mit liebe schone umbe gat. ez ist für war niht wan ein lip, da ein man und ouch ein wip vor liebe werdent des enein, daz sich ir arme und ir bein von herzenliebe zesamne wept und sich ietweders herze hept ze springen in des andern lip: da wol dir man, da wol dir wip! da chunde in nimmer werden baz. so sult ir ouch gelouben daz: ir scheiden tuot in von herzen we, vil we, ie langer so ie me, daz we vert wider an die stat, da man die freude lazen hat, so liep zuo liebe chumt hin wider, da muoz daz we sich legen nider. swer liep und leit versuochet hat, ich weiz wol, daz mich der niht lat liegen - disem si also: leit tuot truric, liep tuot vro. von disen dingen sang ich e liet als mir ein senedes herze riet in einer süezen tagewise ho, diu wort dar inne sprachen so: None diu tageliet maniger gern sanc: ze mazzen churz, ze mazen lanc was diu wise, daz ist also, ze rehte nider und ho. die sang ich bi des winders zit, so val walt und owe lit und diu chleinen vogelin ir singen müezen lazen sin. der winder churzlich da verswant, ein sumer chom uns alzehant als er uns ie ze chomen pflac: der braht vil manigen schoenen tac. do gedaht ich an die frowen min, der ich wil immer diende sin mit rehten triwen sunder wanc umbe ir vil suozen habedanc. ich gedaht sus von der frowen min, ob ich gesinde solde sin in ir vil reines herzen grunt, daz mir da würde diu freude chunt und also hohiu werdicheit, des ich muoz immer sin gemeit und immer mer vil hochgemuot: der gedanc was mir an freuden guot. ich gedahte, daz ich in dem paradis niht wolde sin deheinen wis für ir herze, da da lit der tugende hort alle zit. ob ich da solt gesinde sin als si ist in dem herzen min, so waere ich immer mere vro: daz wolde got, und waer daz so! si ist in minem herzen gar gewaltic frowe; swar ich var, dar inne si gechroenet gat. min staete si her uz niht enlat, ja muoz si immer drinne sin für war gewaltic keiserin, ich han mit ir da freuden spil mit gedanchen swie ich wil. min minnegernder hoher muot ir und mir da sanfte tuot, er spilt mit uns da freuden spil sus und so, reht swie ich wil, er tuot mir da vil ofte wol, des ich im gerne danchen sol, er machet mir die wile unlanc, diu liet ich wilent da von sanc: None nach disen lieden gedaht min lip an daz vil reine, süeze wip, der ich mit triwen nie vergaz, wan mir nie wip geviel baz: ich meine die lieben frowen min, der ritter ich sol immer sin und ir getriwer dienestman, die wile ich leben und guot han. die naht ich so wol gelac, mir geschein noch nie so lieber tac, ich wunschte der lieben frowen min, daz si immer saelic müeze sin, si hat mich in die staete braht, ez si tac oder ez si naht, daz ich ir vergizze niht: min herze ir wan ze frowen giht. mir ist für war ir süezer lip von herzen liep für elliu wip und lieber danne iht dinges si, ich bin gegen ir gar wanches vri. so hat ouch daz vil reine wip von herzen liep ir süezen lip, der selbe lip ist vil liep mir, ich weiz ouch wol: er ist liep ir. ir lip der ist uns beiden gar von herzen liep, daz ist gar war; so liebes ich nie niht gewan noch nimmer mer gewinnen chan also ir lip. des setz ich pfant gegen got min selde hie alzehant, so daz ich nimmer wol gevar: si ist mir liep von herzen gar. daz min lip ir herze treit, des wil ich immer sin gemeit, und daz daz herze git ir rat, da von si manige tugende hat, des muoz ir herze und ir lip von warheit sin niht wan ein wip, der ir herze ie tugende riet. da von sang ich disiu liet: None diu liet die wisen duhten guot, die riet ze singen hoher muot mir von der lieben vrowen min, diu lat mich selten truric sin: ez witer sus, ez witer so, si tuot mich ze allen ziten vro, si ist schoene, si ist guot, ir güete gibt mir hohen muot. ich bin vro in des herzen grunt, so mich an lachet ir roter munt, ir sult für war gelouben daz: miniu ougen touwes naz werdent an der selben stunt, so mich an lachet ir roter munt, so ist mir in dem herzen so sam ez welle in die lüfte ho. ir chuslich munt so lachen chan, swenne er mich güetlich lachet an, daz da uf stiget mir der muot rehte als diu liehte sunne tuot so si uf von den bergen gat. min lip vil hohe freude hat, so mir ir chleinvelroter munt sin güetlich lachen machet chunt. ir ougen habent einen sit, daz si ir munde lachent mit, ir lachen in so schone stat, swelhe man iht ungemüetes hat, ob den ir ougen lachent an, daz al sin truren muoz zergan und muoz ouch immer wesen vro: ir ougen chünnen lachen so. miner freuden spiegel gar ist ir lip der vil wol gevar, solde ich den spiegel ofte sehen, sone chunde mir nimmer baz geschehen. so mir ir ougen und ir munt ir süezez lachen machent chunt, so wird ich allez trurens vri und ist mir hohiu freude bi. ir sült für war daz uf mir han: ich gesach nie niht so gern an als ir vil minneclichen lip. si reine, süezze, selic wip, si frowe ob al den freuden min, ich wil ir immer dienende sin mit rehten triuwen sunder wanc. diu liet ich ir ze dienest sanc: None nach disen lieden wart ich vro, min muot begunde stigen ho, ich gedaht: ez mac ein edel wip erwerben biderbes ritters lip, des hort ich ie die wisen jehen. daz selbe moht ouch mir geschehen, daz ich erwurbe die vrowen min. des müest ich hohes muotes sin und immer mere von herzen vro, daz wolde got, und choemez so, daz ich ir gelaege bi, so waere ich immer trurens vri und waere mir baz danne wol. dar nach ich immer dienen sol mit rehten triwen mine tage, daz ich ir herzen gunst bejage. ich weiz wol, daz ein werder man, der ritterlichen dienen chan, daz dem ouch mag gelingen wol, ob er ir dienet als er sol mit rehten triuwen sunder wanc umb ir vil süezen habedanc; er mac ir minne wol bejagen, wil er gegen ir triwe tragen. ein lieplich liep mir do geschach, daz ich miner frowen sach in ir ougen ze einer stunt. do sprach ir rosenvarber munt wider mich ein süezez wort: daz ist gar miner selden hort immer al die wile ich lebe, ez ist gar miner selden gebe. daz selbe wort tet mir so wol, daz ich sin noch bin freuden vol und in dem herzen hoch gemuot: ez ist mir noch für truren guot. min munt von warheit iu des giht: mich lat daz wort noch truren niht, ich wil michs immer freude sin für war gar in dem herzen min. do si daz wort von munde lie, zehant ez süezlichen gie ze tal in mines herzen grunt. do tet ez mir die freude chunt, diu mir verswindet nimmer me, ez vertreip mir da vil gar min we und hiez mich hohes muotes sin: ditz gebot ez von der vrowen min. ez sprach:< du maht wol wesen vro. sit mich min vrowe zuo dir so uz ir munde hat gesant, so tuon ich dir die freude bechant, der du bist immer hochgemuot, ich wil dir sin für truren guot immer in dem herzen din, daz schuof mit mir diu vrowe min.> ich sprach:< nu wis mir willechomen! so gern ich nie niht han vernomen als dich, vil minneclichez wort; du bist gar miner selden hort und bist gar miner freuden trost, du hast von truren mich erlost und hast mir hohen muot gegeben, von dir muoz ich mit freuden leben. du bist ein wort so süeze gar, swar ich chere und swar ich var, so mag ich din vergezen niht, vil liebes mit von dir geschiht, des muostu in dem herzen min immer mer verslozzen sin. diu liebe minem herzen riet von dir ze singen disiu liet:> None nach disen lieden chom ein tac, den ich wol immer hazzen mac und der mir ofte noch truren git; uns chom ein swindiu sumerzit, dar inne der fürste friderich, der hoch geborn von oesterrich vil jaemerlichen wart erslagen: den muoz min lip wol immer chlagen und muoz sin ouch immer jameric sin. er was der rehte herre min und ich sin rehter dienestman, verchlagen ich in nimmer chan. an im vil hoher tugende lac, der biderben er vil schone pflac und teilt in mit oft sin guot, er was vil fürstenlich gemuot. owe des, ich muoz iu sagen, wie jaemerlich er wart erslagen, den ich von herzen immer chlage: ez geschach reht an sant vites tage, der fürste lac mit schoenem her dem lande sin vil schone ze wer gegen dem chunige von ungerlant, der het ouch witen sich besant. an sante vites tage vruo der chunic mit scharen zogte zuo, er zogt zuo uns uf einen strit: daz gerouwe in und die sinen sit. er zogt zuo uns an die leitta, do schart ouch sich vil schone sa der hoch gemuote friderich, der fürste wert uz oesterrich. den strit tihte ich iu gern gar, wie da bestuont diu schar die schar und wie man chom über die leitta und wie ez die biderben taten da und wie der und der wart erslagen, wan daz ichz darumbe wil verdagen: ez ist getihtet e vor mir, da von ich der niwe wol enbir und wilz iu gar churzlichen sagen, wie da der fürst wart erslagen: der reuzzen schar huop da den strit, gegen den chom schone an der zit mit einer schar min her heinrich von liehtenstein, der muotes rich, er fuort den vanen in siner hant. zwischen die zwo schar chom gerant der werde fürste friderich. er mant die sinen ritterlich, er sprach:< nu stritet hiute wol! darumbe ich iuch alle richen sol, ich wil iu nimmer niht versagen für war bi allen minen tagen, swes iwer deheiner an mich gert, des sol er allez sin gewert.> owe des, daz da geschach! der fürste leider übersach, daz dar gesprangte der reuzzen schar( daz übersach er leider gar), die wile er hie die sinen mant. der reuzzen schar do chom gerant hinden uf den fürsten rich, da von gelac er jaemerlich. der strit zesamne schon chom sa, do weste ouch niemen, daz lac da des strites herre ze einer sit. uf dem stuont vast enstet der strit: owe, ouwe der grozen not! da gelac der fürste tot. den vant sit ligende jaemerlich sin schriber, der hiez her heinrich. der strit uf im vast gienc entwer iezuo hin und iezuo her, den sic iedoch alda gewan von liehtenstein der biderbe man, der gebart da ungelich einem zagen, bi im vil liute wart erslagen. die reuzzen muosten wichen da, si huoben sich ze flühte sa. der schriber heinrich alzehant den richen fürsten ligende vant, er vant in ligent jaemerlich: ez het der edele fürste rich an im niht wan ein spaldenier und einen schuoh, geloubet mir, und niht wan sin linin chleit. daz müeze got immer sin gechleit, daz man in also ligent vant, der herre was über manic lant! er het niht wunden niwan ein in sin wange und daz sin bein erswarzet was von einem trit. da muost sin ungelücke mit, daz da von ie den tot gewan ein also gar volchomen man. der schriber in sus ligende vant; der legt in uf ein pfert zehant, dar uffe er jaemerlichen lac twerhes drüber als ein sac; einen mantel warf er über in, sus fuort ern in die stat hin, da bechant weder man noch wip des hochgebornen fürsten lip. in sines burgeres hus geleit wart der fürst swachlich gechleit, verholn man in ze kirchen truoc, da lac er ouch swachlich genuoc. do er sus armer hie gelac, uf dem velde vil manic slac wart ze dienest im geslagen: daz müezen noch die unger chlagen. der strit wart ritterlich gestriten, der unger nider vil geriten, die muosten vliehen sunder danc: manic biderbe ritter si des twanc. uf der jagat wart geseit daz boese, swinde, swerende leit, daz der fürste waere erslagen - da huop sich weinen und chlagen. swem da daz maere wart geseit, des lip da fürbaz niht enreit, des chom der unger maniger hin, ze fliehen stuont gar al ir sin. da waere gelegen maniger tot wan durch die swinde, chlagende not, die chlagenden jagten da niht me, in tet ir herren sterben we. ir sült für war gelouben daz: da wart manic ritters ouge naz; da man den fürsten toten sach, daz har da maniger vast uz brach, der chlagte sus, der chlagte so, wir waren alle von rehte unvro, wan uns ez ein werndez leit gebot: uns lac ein biderbe herre tot. er wart von schulden vil gechleit, ze dem heiligen kriuze wart er geleit, bestatet wol nach fürsten sit. nu bit ich des, daz man in bit, der elliu dinch beschaffen hat, daz im der sele werde rat und daz er im genedic si durch die sinen namen dri. got müeze sin pflegen: er ist nu tot. sich huop nach im vil groziu not ze stire und ouch ze oesterrich. da wart maniger arm, der e was rich. für war ich iu daz sagen wil: nach im geschach unbildes vil, man roubt diu lant naht und tac, da von vil dörfer wüeste lac. die richen wurden so gemuot, daz si den armen namen ir guot, daz was iedoch ein swachez leben: den got het guotes vil gegeben, daz die den armen taten leit, da mit si swanden werdicheit; swen so die armen erbarment niht, daz ist hie und ouch dort enwiht. swa so der edel riche man sich nimt so groze untugende an, daz sin lip ze einem rouber wirt, ich weiz wol, daz in gar verbirt gotes hulde und vrowen gunst. ez ist ein boesiu herren chunst, der sich an nimt so swache sit, da man die galgen dienet mit. swa so der edel daz begat, des ein unedeler laster hat, da ist diu edele gar verlorn: der waere bezzer ungeborn. swa sich diu hoch geborniu art vor houptschanden niht bewart, da sol man den unedelen man mit tugenden ferre für in han. der edel sol sin hochgemuot, durch got, durch ere swenden guot - rouben ist ein boeser list. ich weiz wol, der der boeste ist in einer witen, richen stat, daz man den diu rinder lat triben uz und wider in: da von ist roup niht edeler sin. swelhem edelen got gibt lip und guot, der als übel wirt gemuot, daz sin lip ze einem rouber wirt, gar elliu tugent in verbirt - die armen hoeret man über in chlagen. des muoz er gar wol missehagen guoten wiben: daz ist also, von im wirt selten iemen vro. der edel riche der sol geben den armen: daz ist rehtes leben. swer zweinzigen nimt und einem git, diu gabe brüefet alle zit schelten, sünde - daz ist also. ob siner gabe wirt einer fro, so werdent ir tusent truric gar: die schelten in alle siniu jar. die rouber die sint selten vro, ir chünftec leit daz doetet so, daz si dort immer sint verlorn: si waeren bezzer ungeborn. diu helle ze lone in ist bereit, si trurent ir chünftigez leit, swen hie die armen erbarment niht, daz selbe ane ende in dort geschiht. der edel junge sol wesen vro und sol mit zühten tragen ho und freu sich edele, guotes, jugent - tuot er des niht, er ist ane tugent. swer truret ane herzen leit, dem muoz sin hohez lop verseit, truren daz ist niemen guot, da von sol man sin hochgemuot. ez sol des edelen jungen lip sin hochgemuot durch ein guot wip; und ist er niht von wiben vro, so muoz er immer leben so, daz er an freuden ist verirt. sin truren im unsaelde birt: schelten, spotten alle zit im sin swachez truren git. swa ein schoeniu vrowe guot, diu reiniclichen ist gemuot, von herzen truret einen man und im ir süezen libes gan ze triuten wol sus und so, und ist der niht von herzen vro, der ist an freuden gar verzagt: von reht er niemen wol behagt. mich hat ein reiniu vrowe guot vor truren also her behuot, daz ich bin vro in aller zit. ir güete mir hochgemüete git, ich bin ir staeter dienestman, mit triwen dienstes undertan vil staeteclichen sunder wanc. diu liet ze dienst ich ir sanc: None nach disen lieden gedaht ich do: swer herzenlichen waere unvro durch anders iht wan durch got, der waere von rehte der werlde spot. so habt daz uf die triwe min: swer truret umbe die sünde sin, des truren wirt ze freuden gar, daz geloubet mir, wan ez ist war. truren daz ist niemen guot wan dem, der ez umb sünde tuot; swer anders truret, daz ist enwiht, truren daz birt eren niht. swelch edel junc richer man in dirre werlt wil ere han, der si mit zühten hochgemuot: daz ist für war ze eren guot. ich bin fro durch die vrowen min und wil daz immer gern sin, diu guot mir vil freuden git, si ist mines herzen meienzit. diu süeze mich niht truren lat, min muot von ir vil hohe stat, der guoten ich vil guotes gan, nu hoeret, wie si si getan: ich nim daz wol uf minen eit: si ist von valschen dingen meit und ein vrowe maniger tugent, si hat ir lip her von ir jugent bewart vor aller missetat, diu guote manige tugende hat, si ist prun, wiz und rot, diu selde ze dienen mir ir gebot. ir prun ist schoene, ir wize ist chlar, ir roet ist lieplich, daz ist war. ich gihe, als mir daz herze ie jach, daz ich so schoenes nie niht gesach als ir prun, rot, wizen lip; si reine, süeze, saelic wip, si vrowe ob al den vreuden min: ich wil ir immer dienende sin. ir lip ist schoene hie und da, ir prunez har, ir prune bra, ir wizer lip, ir roter munt tuot mich vro in des herzen grunt. ir sult für war daz uf mir han: ich saehe si immer gerner an dann einen engel, daz ist also, mich tuot ir anplick ofte vro. ich bin gegen ir gar valschez vri, si ist mir lieber danne iht si, si ist mir liep für elliu wip und lieber danne min selbez lip und liep für allez, daz ich han und immer mer gewinnen chan.... diu liet ich ir ze dienest sanc: None nach disen lieden mir geschach ein vil unpillic ungemach: ich wart gevangen schedelich und in für war gar lästerlich, die mich da viengen. die wil ich iu nennen hie, nu hoeret mich: der eine hiez der pilgerin von karsse, der müezze unsaelic sin! ich het im leides niht getan, er was für war min erepman, er was mir heinlich, ich im holt. mit dienst het er daz versolt, daz ich gegen im was valsches vri, er was mir ze allen ziten bi, er dient mir sus, er dient mir so, ich was sin ofte bi mir vro. der ander was genant weinolt, dem was ich ouch von herzen holt; er was ein übergrozzer man, mit im ich schimpfes vil began, sin lip der was vil ungestalt, sin munt mit spaehen worten balt was, sin herze verholn truoc deswar untriwe ouch genuoc. weinolt und ouch her pilgerin, die bede unsaelic müezzen sin! von rehte ich in des wünschende bin. war chom ir christenlicher sin, daz si ir ere an mir verlurn und für die triwe untriwe erchurn? ir herze in groze untriwe riet, der rat si gar von eren schiet. nu hoeret rehte, waz ich iu sage: nach sant bartholomeus tage des dritten tages daz geschach, daz ich nach bade het guot gemach; in miner chemenaten ich lac, ditze was reht umb mitten tac. dise zwene ze frowenburc zuo riten mit swinden, ungetriwen siten. si chomen bede an min tor, da lie man si niht lange vor, si hiez got willechomen sin allez daz gesinde min. des danchten si minneclich, ir gebaerde was güetlich. ez sprach zehant her pilgerin:< sagt an, waz tuot der herre min?> die minen sprachen alzehant:< wir tuon iu daz für war bechant: min herre sich slaffen hat geleit.> er sprach:< daz ist ein grozze tracheit. ir sult durch minen willen gen zuo im und bitet in uf sten, daz er vil balde gespreche mich durch minen willen, des bit ich.> min chameraere gie alzehant zuo mir und tet mir daz bechant, er sprach:< vil lieber herre min, weinolt und ouch der pilgerin sint chomen und wolden gern iuch sehen.> ich sprach:< zwar daz sol geschehen.> ich stuont uf willeclich und gie, da ich si inneclich enpfie. ich het an minen lip geleit zwo hosen und dar zuo linin chleit, chürsen und mantel ich an truoc. min gruoz was gein in guot genuoc, vil willeclich ich gein in gie, mit armen ich si beide umbvie; ich sprach:< vil liebe vriunde min, got müezzet ir willechomen sin!> ir danchen was gein mir güetlich, ich was gegen in gar triwenrich, ich nam ietwedern bi der hant, ich wist si mit mir da ich vant under ein lin ein schoene banc. in liep ze tuon was min gedanc, ich was in holt mit triwen gar, ich hiez sa trinchen bringen dar. ich sprach:< und welt ir ezzen iht?>< swer vraget, der wil geben niht>, also sprach her pilgerin. man braht uns spise, met und win, ich botz in wol sus und so, wir azzen und waren vro. do wir gazzen schone da, do sprach her pilgrin aber sa:< herre, welt ir hint paizzen iht?>< nein ich, ich wil paizzen niht, ich wil ez durch min bat hint lan.> do sprach der ungetriwe man:< nu paizzet durch den willen min, daz wil ich gern dienende sin, wir haben zwen spärber mit uns braht und haben ze paizzen hie gedaht.> do sprach ich:< friunt, her pilgerin, mac iu min paizzen dienst gesin, so rit ich mit iu an der stunt.> do hiez ich tuon den minen chunt, daz si ze velde brehten vil vogelhunde und vederspil. der minen wenic bi mir beleip, mit botschaft ichz von mir vertreip. swaz so der minen da was beliben, die het er schier gar danne vertriben, er sant den her, er sant den hin, uf grozze untriwe stuont al sin sin. ir sült für war gelouben daz: do ich al eine bi in gesaz, do wincht er sinen chnappen sa, der stuonden zwen bereitet alda. si traten für den turn min, weinolt und ouch der pilgerin die wischten bede uf alzehant; si zuckten mezzer bede, zehant vielen bede uf mich zestunt, mit mezzern drier wunden wunt wart ich von in da, daz ist war, got weiz wol, ungedienet gar. chürsen und mantel mir do want her pilgrin umb den hals zehant und dent mich gegen dem turn min - mir chunde leider niht gesin. vil jaemerliche lute ich schre:< ouwe, ouwe, ouwe, ouwe! ouwe, waz han ich iu getan? ir sült durch got mich leben lan!> ez heten dise zwene man ir chnehte bi minem tor lan, die underwunden sichs zehant, swaz man da in dem huse vant, der minen balde man do uz treip, daz ir decheiner da beleip. do lief zuo mir diu chone min, diu schre:< ouwe, waz sol ditz sin?> die zwen vil ungetriwe man sprachen:< welt ir ere han, vrowe, so get balde für daz tor, da vindet ir die iwern vor, ir sult vil balde von uns gan! wir wellen in und allez daz han, daz er gewinnen immer mac, oder ez muoz sin sin endes tac.> diu guote sach mich weinende an, ich sprach:< ir sult vil balde uz gan! als liep iu iwer ere si, so sit mir hie niht langer bi!> mit minen chinden si do gie gegen dem tor.< vrowe, lat uns hie iwern sun! daz muoz ouch sin>, sus sprach zuo ir her pilgerin. daz chint nam er ir abe der hant, und swaz der ungemuote vant bi den vrowen chleider da, diu nam er in gar elliu sa, ir chleinot er in allez nam - daz was iedoch niht ritter zam. da mit er si für daz tor treip, min sun alda bi mir beleip. min wip und daz gesinde min schieden dan, daz muoste sin; si fuoren jaemerlichen hein den rehten wec gein liehtenstein. daz maere do snellich erschal in der gegent über al, daz mere was minen friunden leit: der wart vil chürzlich bereit wol drithalp hundert oder me, den tet min vanchnüsse we. von judenburc die friunde min sach man vil snellich uf sin, ze frowenburc si chomen schier. ir sült für war gelouben mir: von herzen ich si ungern sach, ir chunft tet mir groz ungemach. ich sach si ungern, des gie mir not, wan ich von in was nahen tot. do si chomen für die burc gerant, her pilgerin nam mich zehant, er fuort mich gein einer lin; er sprach:< habt ir ze leben sin, welt ir den lip iht lenger sparn, so heizzet si von hinnen varn.> ein seil er umb den hals min bant, er sprach:< ich hohe iuch hie zehant über die lin da hin gein in, habent si ze stürmen decheinen sin und fürht si doch alle niht umb ein ei.> vil jaemerlichen lute ich schrei zuo den chunden:< waz welt ir? ir habt vil tumbez herzen gir, welt ir mich toeten, wie han ich gedienet daz? des wundert mich. ir mügt mich sus erloesen niht von dirre grozen ungeschiht; ez ist ein jaemerlichiu not, chumt ir iht fürbaz, ich bin tot, ich muoz in todes bluote baden und mügt ir in doch niht geschaden.> iezuo ich dreut, iezuo ich bat, daz treib ich mit in an die stat, daz si von danne fuoren sa und liezen mich gevangen da. die naht leit ich vil michel not, man dreut mir ofte, ich müeste tot geligen swanne ez würde tac, da von ich niht gemaches pflac. sa do der ander tac erschein, do wart ich chürzlich des enein, sit daz ich müeste ligen tot, daz ich versuoht, ob iender brot lege, da ich gevangen lac - vil sere ich daz ze suochen pflac. ein brosem ich do ligende vant, die huob ich weinende uf zehant. da mit so chniet ich uf diu chnie und chlaget die minen sünde hie dem, den mac verheln niemen niht und der in elliu herze siht. sinen lichnam ich do weinend nam mit triwen als mir daz zam, do enpfalhe ich im die sele min vil vaste uf al die tugende sin. do gie her pilgrim zuo mir in, ze toeten mich was al sin sin. er sprach:< und welt ir lenger leben, so sagt, waz ir uns wellet geben.>< ich gib iu allez, daz ich han und immer mere gewinnen chan, ja wirt iu guotes vil gegeben darumbe, daz ir mich lazet leben.> swie vint mir der ungetriwe was, diu miet half doch, daz ich genas; er gedaht also:< er git mir guot, und chüele ich dannoch minen muot an im zeware reht swie ich wil, er muoz mir guotez geben vil und laze ich in doch niht genesen - daz sol für war reht also wesen.> er hiez vil sere besmiden mich in einen boyen, daz müet mich. der poye waz unmazen groz, des mich vor grozer not bedroz, für war ich daz wol sprechen mac, dar inne wart mir lanc vil manic tac. in dirre not min herze riet mir ze singen disiu liet: None diu liet diu waren minneclich. ez duhte vil manige wunderlich, do ich mit solhen noeten ranc, daz ich bi der zit niewez sanc. do moht ich vergezen niht, der min lip noch ze frowen giht und der ich immer dienen wil mit triuwen an min endes zil. ich lac gevangen, daz ist war, dri wochen und ein ganzez jar, dar inne leide ich vil manige not, mir was vil ofte nahen der tot. ich wilz iu uf min triuwe sagen: ich was vil ofte nach erslagen, mit mezzern und mit swerten an lief mich vil ofte der swinde man. min munt von warheit iu des swert: wan daz mich got von himel nert, ich waere von in vil ofte tot, der half mir von der starchen not. ich sage iu, wie ich ledic wart: ez wart von görze grave meinhart von dem cheiser uns gesant ze herren in daz stirelant. do dem vil ere gernden man min vanchnusse wart chunt getan, daz was im herzenlichen leit, der biderbe, hoch gemuote reit ze vrowenburc mit herren vil, der ich iu hie niht nennen wil. der biderbe macht mich ledic sa, ich muost ze pfande aber lazen da min süne bede und ouch zwei kint, und min burc die macht ich ledic sint, ledic wie, daz wil ich iuch verdagen und wil fürbaz von frowen sagen. do ich der noet alda genas, do wart ichz reht, derz e da was, ich het verlorn starchez guot - waz danne? ich het aber hohen muot. nu mügt ir gern hoeren daz, wa von ich miner noet vergaz und wa von ich wart hochgemuot: ich sach, daz mir noch sanfte tuot die vrowen min mich lachen an, da von ich hohen muot gewan, ir lachen tet mir also wol, daz ich da von wart freuden vol. ir munt so süezlich lachen chan, swenne er mich güetlich lachet an, daz mir der muot muoz hohe stan und al min truren gar zergan. ir chleinvelheizroter munt tuot mir mit lachen freude chunt, enmitten in des herzen grunt tuot mich sin lachen minnewunt. in dem staeten herzen min muoz si versigelt immer sin mit triuwen al die wile ich lebe; si ist miner hohen freuden gebe, si ist mir liep für elliu wip und lieber danne min selbez lip und lieber danne iht dinges si, ich bin gegen ir gar valsches vri. in daz herze min geleit hat si min wernde staeticheit, got gebe, daz ez mir wol erge, dar uz so chumt si nimmer me. ez si tac oder ez si naht, si hat dar inne so groze maht, daz si gebiutet da swaz si wil, es si lützel oder vil. swanne ich durch slaf al eine lige, gemaches an dem bette pflige, so muoz daz senede herze min mit ir für war wunneclich sin; mit ir ez vil unmuoze hat, mit spilenden freuden umbe gat ez mit ir sus und so: si sint da mit einander vro. diu selbe süeze unmuoze git mir hoher freuden hochgezit; sit ich die warheit sprechen sol, so getet mir nie niht also wol so daz, swanne ich gedenche an sie: da von mich truren ie verlie. min herze sich nie von ir geschiet, da von so sange ich disiu liet: None diu liet gesungen wurden do, do maniger wart von roube unvro ze stire und ouch in oesterrich. do betwanc mich des diu minneclich, diu herzenliebe frowe min, daz man mich sach bi freuden sin; swie ez doch in den landen gie, ich chom von minen vreuden nie. ich gedaht in hohem muot also: er mac wol immer wesen vro, der einem werden wibe sol mit willen dienen - dem ist wol, er muoz han reines herzen rat und vri sin gar vor aller missetat und haben hoher tugende vil, ob er ir minne verdienen wil. ein wip, diu schoene und witze hat und sich schamt aller missetat, swelch man der lip erwerben sol, der bedarf geluckes wol. ja muoz sin hohiu werdecheit in allen landen werden breit, e daz si lazze sich an in - des ich für war wol bürge bin. swelch man erwerben mac ein wip, diu tugende hat und schoenen lip, der mac des wol für selde jehen. wie chunde im immer baz geschehen, swenne er si triutet sus und so und si des ist von herzen vro und si im willeclichen gan, swes er mit ir beginnen chan. ich weiz wol, daz ein tumber man nimmer wol erwerben chan ein wip, diu schoene und witze hat. swaz so sin lip tumpheit begat, da hüetet si ir eren vor, sin lip muoz in der eren tor mit hohem lobe e chomen sin, e si in lazze in ir herzen schrin. si ist ein sinnelosez wip, diu ungezognes mannes lip lat chomen in ir herzen schrin. ich nim daz uf die triwe min, daz er dar inne unlange vrist von ir beider schulden ist, sin unfuor, ir gaeher muot ist in ze scheiden beiden guot. ich weiz wol, gaehes mannes lip erwirbet gahez gaehez wip, sin gaeher site, ir gaeher muot ist in ze gaeher liebe guot. si gahet zuo im und er zuo ir, ir gaehiu liebe hat ende schir, si lernet alle tage ie me daz übel wort ouwe, ouwe. wer ich ein wip und solt ich mich ze eigen geben, so wolt ich mich geben dem, der waere min: des wolt ouch ich mit triwen sin. ez müest an mich sin staeticheit gar sunder wenchen sin bereit: so wold ich im sin undertan als ein guot wip ir lieben man. swa staeter man ein staetez wip erwirbet - wol ir beider lip! in hat für war got beden geben ein wunnebernde, süezze leben, sin staeticheit, ir staeter muot ist in ze staeten freuden guot, si enwenchent an einander niht, da von in ofte wol geschiht. ich wil der lieben vrowen min mit dienst also staete sin, daz ich ir diene al die wile ich lebe, si ist miner hohen freuden gebe. ez wirt min staetiu staeticheit mit dienst gar an si geleit, und dient ich ir mit staete niht, so waere min dienst gar enwiht. si gevellet mir so rehte wol, daz ich mit staete ir dienen sol, und ob ich wünschen solde ein wip, ir güete, ir schone, ir süezen lip, dem müest si uf die triwe min gelich gar miner vrowen sin; swer si mit minen ougen siht, der gesach nie so schones niht. si ist schoene, si ist guot, si ist reiniclich gemuot, si ist gar alles wandels vri, ir wont vil hoher tugende bi, si ist gar nach dem wunsche min. des wil ir vil staete sin min herze, daz sich nie von ir geschiet. ich sanc ze dienst ir disiu liet: None diu liet ich niuwe sanc, do rehtiu freude was gar chranc in stir und ouch in oesterrich, si lebten alle truriclich. die richen waren gar unguot, si waren übellich gemuot, si taten an einander leit, da mit swanten si ir werdecheit. man sach si niht wan roubes pflegen, der vrowen dienst was gelegen, die jungen waren ungemuot, si swanten lästerlich ir guot, rouben was ir staeter sit, da swanten si ir jugent mit, si heten gar unguoten sin, ir leben gie mit übel hin. swaz si taten - ich was vro: min muot stuont von der guoten ho, der was min hoher muot niht leit, man sach mich ofte sin gemeit; swaz iemen tet, swaz iemen sprach, vil hohes muotes man mich sach, ze freuden stuont gar min gedanc, da von ich disiu liet ouch sanc: None nach disen lieden gedaht ich do: sit daz diu werlt ist als unfro, wie süln die vrowen danne leben? möht ich in wisen rat gegeben, daz taet ich uf die triuwe min, ich wil in immer diende sin und immer wesen undertan und raten als ich beste chan. do riet ich in mit triwen so, daz si mit zühten waeren vro. ich sprach:< swelch vrowe ist hochgemuot mit zuhten und ist dar zuo guot, diu muoz der eren chrone tragen von grozem reht bi iren tagen; swelch wip bi schoene güete hat, der lop von schulden hohe stat. swelch frowe hochgemüete treit, da bi güete, daz ist ein chleit, daz vrowe noch pezzer nie getruoc. und ist ez guot? ja, guot genuoc, so guot, daz man mir des muoz jehen, daz pezzer chleit wart nie gesehen; swelch vrowen mans siht oft an tragen, diu hat vil hohe lop bi ir tagen. und hat ein vrowe niht schoene vil, diu gern güete an tragen wil, ir varbe doch man schoene giht, so mans die güete an tragen siht. ir sult für war gelouben daz: niht chleider stat den vrowen baz danne die si von der güete treit - daz sint erenberndiu chleit. diu güete vrowen schone an stat für allez, daz diu werlt hat, diu schoene chleidet vrowen wol; ob ich die warheit sprechen sol, so chleidet si güete verre baz. ir sult für war gelouben daz: swelch vrowe schoene ane güete hat, der ist der lip vol missetat. ez wart nie wip so wolgetan, ist ir der lip gar güete an, daz iemen wiser lobe ir lip. da man durch güete lobt guotiu wip, da muoz si sunder ere sin, swie minneclich si ir schin; und ist schone niht güete bi, si muoz sin immer lobes vri. güete zieret vrowen schin reht als daz golt tuot den rubin und als die sunne tuot den tac. für war ich daz wol sprechen mac: swelch frowe schoene bi güete hat und ir der munt chuslichen stat, der chuslich süeze, roter munt tuot mannes herze siuften chunt. nu wolde got, daz guotiu wip in mannes herze durch den lip bescheidenlichen möhten sehen und dar inne möhten wol gespehen valschen muot und staeticheit! so waere ir manigiu niht bereit ir süezen minne valschen man: des ich niht guoten wiben gan. valscher manne der ist nu vil, da von ich den wiben wil raten, daz si wizzen, wem si minne geben, daz in wol zem, da ir ere si behuot. der manne ist vil gar ungemuot, da von so sol ein islich wip ze snelle niht geben hin ir lip. swelch wip sich einem biderben man git, der sich bedenchen chan, diu mac wol wesen hochgemuot, ir ere ist immer wol behuot. tuot si güetlich den willen sin, so hab daz uf die triwen min: ir ere er besorget wol als er von grozzen rehte sol. swelch wip ir ere lat den pflegen, der selbe sin ere lat underwegen, der ere mac wol twerhes varn, swenne er sin ere niht chan bewarn. wil si ir ere gar an den lan, des lip selbe ere nie gewan, so vert ir ere die irrevart, swanne er sin ere niht hat bewart. ein wip ir ere sol an den lan, der lop und ere bedenchen chan; ir ere ist immer wol behuot, wan er mit triwen alz daz tuot, da sich ir ere meret mit. ez ist für war guot wibes sit, daz si ere lat an den man, der lop und ere bedenchen chan. ist daz min dinc als wol ergat, daz sich min vrowe ihts an mich lat, des sol ich ir mit triwen pflegen und solz niht lazen under wegen; ich wils ir pflegen naht und tac mit triwen als ich beste mac, den tot ich willeclich e chür, e si ir ere von mir verlür. ich wil ir eren und der min mit willen immer hüetende sin mit triwen als ich beste chan. ich bin ir staeter dienestman mit triwen unz an minen tot: da von mich nimmer bringet not, ich diene ir immer sunder wanc.> da von ich disiu liet ouch sanc: None swer frowen hulde wil bejagen, der sol singen und sagen ir lop, ir hohe werdecheit vil willeclichen machen breit mit rehten triwen alle zit. ir lop vil hochgemüete git, ir lop daz tuot den biderben wol und reiniu herze freuden vol. ein islich man den frowen sol von grozzen rehte sprechen wol, ir lop den biderben sanfte tuot, ir lop daz git vil hohen muot, ir lop daz bringet werdecheit. man sol in dienstes sin bereit mit ganzen triwen sunder wanc, si habent hohen habedanc. ich wil der lieben vrowen min mit dienst immer staete sin. des han ich reht: si tuot mir so, daz ich bin ze allen ziten fro, ir chleinvelheizzeroter munt tuot mir vil hochgemüete chunt; mir getet nie niht so rehte wol so daz, swanne ich si sehen sol. si hat min werndiu staeticheit so in daz herze min geleit, daz si dar uz chumt nimmer me: si benimt mir da vil gar min we. ir güet, ir minneclicher schin mich heizzent hohes muotes sin, si vertribet da al min truren mir, da von so muoz ich dienen ir mit triwen an min endes zil. und möhte ich ir gedienen vil, des waer ich ir gar undertan: ich bin ir staeter dienestman. des han ich reht, si ist mir guot, ir güete mir vil sanfte tuot, si tuot mich ze allen ziten vro, ich sange ir liet, diu sprachen so: None diu liet diu waren meisterlich und ir rim gar sinnerich, da von si gern maniger sanc. diu wis was für war niht lanc, ze tanzen waren si vil guot; doen diu liute tet hochgemuot, für war ich iu daz sagen wil: si wurden oft getanzet vil. nach disen lieden gedaht min lip: swa sich chlar machen wold ein wip, daz si waere immer wol getan. dar nach ich denchen vast began, ich gedaht: ich weiz niht varbe me, diu vrowen also schon an ste als güete: swelch vrowe die an strichet, diu ist gar wolgetan. die varbe gern mac ein wip under strichen, daz ir lip tuot so rehte minneclich, daz si da von ist eren rich. nie vrowen varbe wart so guot als guot gebaerde und güetlich muot, getempert mit der staeticheit. wol ir, swelch vrowe die varbe treit! von grozzer schoene wirt ein lip sunder güete niht wiplich wip; und ist ir schoene niht güete bi, so muoz si sin des lobes vri, daz man iht spreche:< si ist wiplich>. ein guot wip wirt lobes rich, der herze wiplich güete hat - des man die schoenen gar erlat. von güete wirt ein arm wip wol vrowe und dar zuo wiplich lip, diu riche des niht werden chan sunder güete; swie wol getan und swie edel si ir lip, si ist iedoch niht wiplich wip. so man si sunder güete siht, so hat si hohes lobes niht. swa biderben manne so wol geschiht, daz er ein edel vrowen siht, der lip güetlichen wiplich tuot, der mac wol wesen hochgemuot. der hochgeborn wiplich lip ist wol ein vrowe und wiplich wip, swen diu siht zeimal an, der ist ein saelden selic man. ich weiz wol, miner vrowen lip der ist ein frowe und wiplich wip: er ist schoene, güetlichen guot, er ist wiplich gar gemuot, sin lop von schulden hohe stat, wan er vil manige tugende hat, ich bin in an ze sehen vro. ich sange im liet, diu sprachen so: None do disiu liet gesungen vil wurden, für war ich wil iu sagen, daz ich gedahte do: ich gedaht sus, ich gedaht so, ich gedaht an diu vil reinen wip, der selten ie vergaz min lip, ich gedaht ir heinlich gar ze spehen und in ir herzen grunt ze sehen. ich gedaht: si mügen daz niht bewarn, ich welle ir heinlich alle ervarn und wil ouch al ir tugende spehen, ich wil in in diu herze sehen beidiu durch chleider und durch lip. sich chan vor mir bewarn dehein wip: sit ich die warheit sprechen sol, ich ervar ir heinlich alle wol. ich chan in also nahen sehen, daz ichz ungern gar wolde jehen. swelch wip ich wil gern sehen an, vor mir diu niht verheln chan, si si übel oder guot, swie ir lip danne ist gemuot, daz wirt mir volleclichen chunt: ich sihe ir in ir herzen grunt. swer gerne frowen schoene siht und ir güete wil merken niht, der schouwet wan ir liehten schin als einer, der schoeniu blüemickin brichet durch ir liehten glanz und dar uz machet einen chranz: und sint diu danne niht wol gesmach, in riuwet, daz erz ie gebrach. swer wurze und chrut bechennen kan und bluomen art, der lat die stan, die süezes smaches habent niht; da bi man in gern brechen siht bluomen, die von hoher art mit süezem smache sint bewart, bluomen schoene, die da smeckent wol, vil gern ein man die brechen sol. swelch bluome iht süezes smaches hat, der smach gar uz ir wurzen gat; swaz man schoener bluomen siht, und habent si edeler wurzen niht, si habent ouch niht süezen waz. ir sult für war gelouben daz: swa sprichet süeziu wort ein munt, der munt hat reines herzen grunt. swelch wip sich schamt gar missetat, der lip hat reines herzen rat. ein man, der vrowen gern siht, der sol sich lan betragen niht, er sol vragen und sehen, beidiu merken und spehen, ob si sin übel oder guot und wie ir herze si gemuot. ich wil iu allen machen chunt, wie min lip in ir herzen grunt ze allen ziten schone siht: des wil ich iuch verswigen niht. ich chan vragen und sehen, ich chan merken und spehen, mit disen dingen ich hie mit ervar vil gar ir herzen sit. ich bin gegen ir gar triwen vol und erchenne an ir gebaerden wol ir übel, ir güete, ir staeticheit. mir waer daz herzenlichen leit, und spreche in iemen baz danne ich, des wolde ich immer schamen mich; ir lop von rehte ich sprechen sol, wan ich bechenne ir tugende wol. si sint vil hoher tugende rich, ir tugende bechenne ich staeticlich; swanne ich gedenche, waz diu wip tugende hant, so wirt min lip so reiniclichen wol gemuot, daz mir niht also sanfte tuot, so daz ich lobe ir werdecheit, der got hat vil an si geleit. für war ich iu daz sagen wil: ir süezen tugende ist so vil, swanne ich ir tugende betrahte gar, daz man mich siht sa minnevar; mir getet für war nie niht so wol so daz, swanne ich si loben sol, ir lop git mir vil hohen muot, ez ist mir gar für truren guot. swanne ich gedenche, waz si tugent hant, so blüet mir freuden jugent und stiget sa daz herze min hohe uf für der sunnen schin, so si hohe in ir hoehe stat. min lip gegen in die liebe hat, so ich betraht ir werdecheit, daz mir verswindet gar min leit. ich wil si immer lobende sin. mir hat diu süeze vrowe min mit ir güete also getan, daz ich die chunst, die ich chan, ir si lützel oder vil, gar mit ir dienst verswenden wil mit triwen al die wile ich lebe ze dienst miner freuden gebe. daz ist si lobe saelic wip, der immer dienen sol min lip, diu für war wandel nie gewan; swaz wandels man genennen chan, des ist si allez ledic vri. ir ist vil hohe tugent bi, des diene ich ir mit triuwen gar vil willeclichen miniu jar. swaz tugent habent elliu wip, der hat got an ir süezen lip für war so rehte vil geleit, daz si von rehte hat werdecheit. ir lip dehein wandel nie gewan, vol loben ich si nimmer chan, da ist min sin zuo gar ze chranch. waz danne? diu liet ich ir doch sanc: None diu liet gevielen manigem wol. ich freu mich des nu, daz ich sol singen, sprechen minneclich von dem lebenden himelrich: daz sint diu vil reinen wip, saelic immer si ir lip! der lip ir güetlich einez treit, diu muoz gar sin vor wandel meit. swa so ein hoch geborn wip treit unwandelbern lip, daz er ist guot und minneclich, der herz ist wol ein himelrich, wan dar inne ist tugende vil; die spilent da der minne spil, mit hohen freuden alle zit habent si da freuden hochgezit. swelch wip so reinez herze hat, daz sich schamt aller missetat, daz muoz wol sin ein himelrich, nie niht enwart so minneclich. swa ein minnegernder man in daz herze chomen chan, der hat hoher freuden vil immer an sin endes zil. swelch herze treit ein reinez wip, dar in chan nimmer mannes lip chomen, der iht wandels hat: er muoz sin gar ane missetat, der chomen wil in ir herzen grunt. ja ist mir daz vil wol chunt, daz in ir reinez herze chan nimmer chomen boeser man. und solt si einen boesen man in ir reinez herze lan, da mit huse von ir jugent sint her gewen al ir tugent, so rumten ez ir tugende sa( daz weiz ich wol) vil snelle da: ja beliben si bi im da niht, deswar ein schedelich geschiht. an hohen eren ez in frumt, der in ein wibes herze chumt, dar inne wiplich tugende sint. tugende vater, pruoder, kint: al die tugende, die got ie in dehein herze chomen lie durch deheines menschen lip, die treit din herze, wiplich wip. ich weiz daz gar endelich, daz in daz rehte himelrich niemen chumt, der sünde hat und ane buoze dehein missetat. so ist dem selben himelrich ein wibes herze wol gelich, diu dar in niht chomen lat des, daz ir eren missetat. min vrowe ist so gemuot ein wip, daz vil tugende richer lip ein also reinez herze hat, daz dar in chom nie missetat. dar inne ist hoher tugende vil, die spilent da der minne spil, in dem herzen der vrowen min wold ich vil gern gesinde sin. hohe tugende alle zit habent freuden hochgezit in ir herzen wandels vri, da waere ich ofte gern bi; und solt ich da gesinde sin, so waere ich uf die triwe min so gern niht deheine wis in dem vil schoenen paradis. ich waer für war gesinde da gerner danne iendert anderswa, sit si dar in niht swaches lat, gewünne ich da danne mine stat, so würd ichz, der ichz noch niht bin; und lat ir güete mich dar in, ob daz min lip verdienen chan, waz ich danne immer freuden han! ich wil dar dienen miniu jar. got gebe, daz ich chom schire dar hin da ir reinez herze treit chiusche, triwe, staeticheit, guot geberde und senfte site! den wolde ich gern wonen mite. ich vinde ouch zuht und güete da vil mer danne iender anderswa. und solde ich bi den tugenden sin gesinde, wer waer der lip min? er waer ot freuden riche, den engeln vil geliche, sunder truren wold ich leben. wil mir diu guote hus da geben, so bin ich aller der genoz, die immer habent freude groz. mir tuot vil herzenlichen wol, swenne ich die guoten sehen sol; ir chleinvelsüeze redenter munt tuot mir vil hohe freude chunt, ir spilender, liehter ougen schin tuot mir wol in dem herzen min, ich bin si an ze sehen vro. ich sange ir liet, diu sprechent so: None diu liet mir lobe vil hohe stigen, dar nach von mir vil wart genigen der herzenlieben vrowen min, der ich wil immer diende sin. ir ist min dienste staete bi, des han ich reht: si ist wandels vri, ir lip begie nie missetat, da von ir lop vil hohe stat. solde ich ir chleinvelroten munt chussen hundert tusent stunt, daz waere gar miner freuden hort: ich wolt dar in vil süeziu wort chüssen nach dem willen min. ich wil dar nach ir diende sin, daz siz mit willen gunne mir, darumbe wil ich vil dienen ir. ir munt hat rosenvarben schin, er mac wol innen süeze sin; dar uz gat vil manic süeze wort, da ligt ouch inne der freuden hort. solde ich des dar uz chüssen vil, daz waer gar mines herzen spil und taet mir verre baz danne wol, darumbe ich gerne ir dienen sol. chussen ist ein süezez dinc, ez ist hoher freuden ein ursprinc: da reizet minne mit ir spil, so si ir friunden lonen wil. von friunden chüssen sanfte tuot, man wirt da von vil hochgemuot, liep sin liep vil chüssen sol, ez tuot in herzen grunde wol. chussen hat so grozze chraft, daz man da mit süenet vientschaft, chüssen ist ein süezer sit, sin woltuon gat in ieslich lit. ez tet für war nie niht so wol wan einez, daz man niht sol nennen: daz tuot verre baz; ich nenne sin niht, ir wizzet wol waz. daz selbe süeze minnespil hat süezez woltuons also vil, daz sich in niht gelichen chan, des müezen mir jehen wip und man. sin woltuon so vil süeze hat, daz ez vor allen dingen gat mit der wolheit: daz ist also, ez tuot vil manic herze vro. der rede wil ich hie gedagen und wil iu von mir selben sagen: daz minnegernde herze min wolt ze allen ziten gern sin bi miner vrowen naht und tac; vor gir ez niht geruowen mac, ez gert als ein vederspil, mit gir hat ez unmuoze vil. und wirt ez siner gir gewert, so hat ez saeliclich gegert, belibet ez aber ungewert, so hat ez schedelich gegert; sin girde und ouch diu girde min die müezen beidiu saelic sin, ob uns diu saelde beidiu wert, des unser wille mit triwen gert. sin gir ist hinze der guoten gruoz, mit sprungen manigen stoz an die brust ez stoezet mir, vil gern ez wold sin bi ir. ez waere gern in ir herzen grunt, daz tuot ez mir vil ofte chunt, in dem vil süezen himelrich waer ez vil gern staeteclich. als ez ersiht ir roten munt, vor freuden an der selben stunt wolde ez sa uz dem libe min springen zuo der vrowen sin, zuo ir ist aller sin gelust. vil manigen stoz an min brust stozet ez mit hohen sprüngen mir, vil gerne ez wolde sin bi ir. von disen dingen leit ich not, minnen bleich und minne rot, der beider varbe man mich siht; min herze lat mich ruowen niht und ist doch hochgemuot min lip durch daz vil reine, süeze wip, diu mir ie hochgemüete riet. der sanc ze dienst ich disiu liet: None nach disen lieden wart ich do von wünschen herzenlichen vro; ich wart wol inne, daz wünschen tuot vil wol, wan ez git hohen muot. ein man vil gerne wünschen sol, ez tuot in herzen grunde wol....... None ich wil iu vrowen raten daz, daz ir iuch nu behüetet baz danne e vor den mannen: des ist iu not. ir zuht ist leider vil nach tot, si habent fuoge sich bewegen und wellent chleiner staete pflegen. ich rate iu: fragen und sehen, mit zühten merchen und spehen! wem ir vil reinen, süezen wip welt ze freuden iwern lip ze staeter liebe wellent geben und wem ir welt ze willen leben, daz sult ir gar bedenchen e, e daz diu afterriuwe erge; iu ist ze gaeher liebe gach, da chumt diu afterriwe nach. ir sült bedenchen, daz manic man diu wip vil wol betriegen chan und wil daz haben für ein chunst - diu chunst git unstaete gunst. swelch man betriuget wibes lip, den hazzent elliu guoten wip; daz ist reht, wan er gegen in treit in herzen valschen sin. swelch wip hat sin, diu volget mir, daz si lat sin ir gaehe gir, diu wip süln gahes niht gewern und süln lan sin gaehez gern. gaehes dar und gahes dan, daz eret weder wip noch man; nu wizzet, daz unstaeter muot ist weder wibe noch manne guot. ich han iu nu genuoc geseit von valscher minne unstaeticheit; saget ich sin mer, daz waer in zorn, ich han ir hulde doch oft verlorn. deswar des mac wol werden rat, han ich ir hulde, an den gar stat, des mir ze freuden gert der lip: daz sint die reinen, süezen wip. ich wil iu tuon fünf dinc bechant, swaz herren lebt über elliu lant, daz si für war habent anders niht, swie riche man doch ir manigen siht, daz in von rehte sanfte tuo oder daz geliche sich dar zuo. niht anders man gewinnen chan, daz von rehte tuo wol dem man. daz eine sint diu vil reinen wip, die gefreunt von rehte des mannes lip, daz ander muoz guot lipnar sin, ich nim daz uf die triwe min;() diu zwei sint gar ze freuden guot, so freut ouch wol des mannes muot. schoeniu ross und guot gewant, die tuont ouch freuden vil bechant. schoen gezimir tuot ouch wol, dar inne der man freude haben sol; swer diu dinc elliu fümfiu hat, des muot von schulden hohe stat, er ist für war ein richer man. ob er si reht genützen chan, so wirt er ofte freuden rich, ich sage iu für war endelich, daz er wirt nimmer richer man, der sin guot niht gebiderben chan. noch weiz ich vier dinc, daz ist war, dar nach die liute alle werbent gar; swelch wiser man ir einez wil erwerben, der mac des wol vil gewinnen: wizzet, daz nie man si elliu vieriu gar gewan,() si mugen zuo einander niht, des ist daz werben drumbe enwiht. er waer ein saelden richer man, der disiu vieriu möhte han: des chan ot leider niht geschehen, als ich die wisen hore jehen. ietwederz dem andern schaden tuot, da von ist ez ein tumber muot; der si elliu vieriu wenet haben, dem ist sin hoher sin begraben. daz eine ist: swer des hulde hat, in des gewalt ez allez stat, daz ie wart oder immer wirt; we im, der siner hulde enbirt, der ist ewiclich verlorn, ja waer er bezzer ungeborn, im wirt dort we und nimmer wol, da vor man sich behuoten sol. daz ander ist diu ere hie, da man e vaste mit umbe gie, daz dritte gemach, daz vierde guot. nach disen viern al der muot stat, die iender lebendic sint, si sin alt oder si sin chint; si werbent dar nach naht und tac, swie si doch niemen gewinnen mac. man vindet manigen so gemuot, daz er gemach, ere und guot vil gar durch gotes hulde lat; der selbe ist, der daz wegeste hat im uz erwelt und uz erchorn, sin lip ist saeliclich geborn und ist an witzen gar volchomen, sit er daz wegest im hat genomen. vil maniger gotes hulde ouch lat darumbe, daz er hie ere hat: darumbe verswendet er sin guot, gemach er im vil selten tuot, in sorgen altet im der lip; und lobent in man und lobent in wip, deswar daz chumt in tiwer an, wan ez mit leide muoz ende han. vil maniger solher witze ouch pfliget, daz er sich gotes hulde bewiget, ern ahtet ouch uf ere niht, gemach in dunchet ouch enwiht; sin herze daz ist also gemuot: er hat liep für diu driu daz guot und machet des ie mer und me, dem ist hie we und immer we. die vierden, die ich iu nennen wil, der vindet man ouch leider vil: die sint also diu swin gemuot, die gotes hulde und ere, guot lazent niht wan durch gemach. ach owe und immer ach, pfy, wie swendet er die zit, der durch gemach als ein swin lit! daz fünft hat uns unsaelde gegeben, daz heizzet daz versumt leben. der si wil elliu vieriu han, der muoz si elliu vieriu lan, er sumt sich hie und sumt sich dort, ern hat die mitte, ern hat daz ort; er trüge im selben billic haz, sit er hat weder ditz noch daz. der selben bin ich einer gar. ich lebt so miniu jar, daz ich durch der deheinez nie diu andern driu noch nie verlie, ich het des muot und hets ouch wan, ich möht si elliu vieriu han, der selbe wan mich triuget noch und bin da mit geeffet doch. eines tages wil ich im dienen, der mir sele, lip und sin hat gegeben und swaz ich han; des andern wil ich als ein man erwerben ere, dar nach umbe guot, sus ungelich stat min muot; des vierden wil ich han gemach: in disem leben man mich ie sach. ich bin doch niht so toersche gar, daz ich sus swende miniu jar, ich neme hier uz daz wegeste doch, wan daz ich einem wibe noch diene: diu ist mir sam der lip und lieber vil danne elliu wip; in der dienst die sele min wil ich noch für baz wagent sin. min geloube ist sunder spot, daz der vil reine, süeze got durch die vil hohe tugende sin bedenche an mir die triwe min, die ich gegen der guoten trage; ja dien ich ir gar mine tage mit triwen ane valschen list, got weiz wol, daz si mir liep ist. si ist mir liep für elliu dinc, si ist miner freuden ursprinc, si ist miner freuden ende also, daz ich ane si wirde nimmer vro; durch si ich bi der werlde bin: var ich her oder var ich hin, so dien ich ir doch miniu jar mit triwen sunder wenchen gar. daz wolde got, ir süezen wip, möhte iu erwünschen des min lip, swelhiu under iu wolt haben man, daz des wille waere gegen ir getan als mir min wille gegen ir ist, der ich diene ane valschen list und immer gerne dienen wil mit triwen an min endes zil. ich wünsche iu vrowen mine tage, daz gar mit freuden ane chlage iwer lip hie lange lebe und daz iu got sin riche dort gebe. da wider so sult wünschen ir mit luterlichem herzen mir, daz mir min vrowe genedic si, so wird ich ouch hie leides vri. ir sult ouch des vergezzen niht, habe iu min lip gedienet iht mit süezen worten mine tage; iwer lop ich singe, iwer lop ich sage mit triwen so ich beste chan. got wolt, waern iu alle man mit triwen holt als ich iu bin, so gienge iwer zit mit freuden hin. ich bit iuch durch die werdicheit, der got hat vil an iuch geleit, daz ir got bitet umbe mich, daz er durch iuch erbarme sich über mich, als ich gelebe min zit, daz er mir gebe rehtes ende und sölhen sin, daz min sele var mit freuden hin. ir sült gelouben mir für war: ich was driu und drizic jar ritter ritterlich gewesen, do man ditz buoch hort niwes lesen also daz ichs voltihtet gar. nu nemen die vrowen drinne war, ob ich gesungen und geseit dar inne iht habe ir werdecheit. zweier minner sehtzic doene ich han gesungen, die stant gar hier an; dar inne so hat sich min lip geflizen vil, daz ich guotiu wip han gelobt reht als ein man, der in wol allen eren gan und der ir hohe werdecheit mit triwen gern machet breit. swaz ich in niuwen doenen ie da vor gesanc, daz vindet man hie allez an dem buoche stan. noch wil ich vrowen lop niht lan, ich wil si gern loben me; swer welle, daz ez hier an ste, swenne ichz gesinge, der schribe ez dran: der hat sin zuht dar an getan. min heil si vor der hoehsten hant ze einer warheit des min pfant, daz ich ditz buoch getihtet han, daz michs min vrowe niht wolt erlan; diu reine, suoze gebot ez mir, hie mit han ich gedienet ir, und getorst ich siz verzigen han, so waer ez von mir ungetan. ich weiz wol, daz ez missetat, daz min munt von mir selben hat getihtet ritterliche tat: do moht ot ichs niht haben rat, wan michs betwanch groziu not, daz mirz diu vrowe min gebot; swaz si gebiutet, daz sol ich mit triwen immer fleizzen mich. ditz buoch sol guoter wibe sin, in hat dar an diu zunge min gesprochen vil manic süezez wort. ez sol reht sin ir lobes hort, ir lop chan dran wol stigen ho, ez sol si ofte machen fro, vrowen dienst ist ez genant, da bi so sol ez sin bechant.