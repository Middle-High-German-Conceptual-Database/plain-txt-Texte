ob einem manne seý zunemen ein eelich weýb oder nit.
socrates phýlosophus, ein natürlicher meister zu athenas, der do
ist gewest zu den zeýtten assweri, des künigs, ward von einem
jüngling gefragt, ob er ein weýb nemen solt oder nit. antwurt der
meister vnd sprach zu im:< wellichs du tust, das wirt dich reüen.
wann nýmstu ein weýb, so bistu allezeýt in sorgen vnd angsten, in
stetem kriege mit dem weýbe, mit der schwiger, mit iren freüntten,
mit auffhebung des heirat guts, in verdechtlichkeit mit anndern
mennern vnd in vngewisheit der kinder. bleibest du aber on
weýbe, so wirt dich bekümern vnd peinigen, allein on weýblich
lieb vnd troste zuleben, der kinder berawbt zu sein, vnttergangk
deines geschlechts vnd eines fremden vngewisen erbens zu
wartten.> also hat socrates dem jüngling in zweien scharpffen
dingen, ein weýb zunemen oder nit, kein frölich, begirlich antwurt
lassen widerfaren. dise fürgelegte frage, ob ein weýb zunemen seý
oder nit, aufzufüren, hab ich fürgenommen in dreý teýl dises
püchlein zusetzen. im ersten teýl will ich geben zuuerstien, was
vngemachs, was besorgnus, was irrung, müe vnd arbeit vnd was
widerwertigkeit, vnd do beý was lust vnd freüden vnd was guttes
sich in dem eelichen stande vnd wesen mügen begeben, dar durch
ein man nit vnbillich in zweýfel gefürt mag werden, ob ein weýb
zunemen seý oder nit. im anndern teýl will ich antworten auff die
frag vnd beschliefen, das einem manne seý ein weýb zunemen, vnd
do beý etzlich hübsch hýstorien erzelen. im dritten vnd letzten
teýle will iche ein frölich hochzeýt mit einem köstenlichen
male vnd wirtschafft machen, als dann gewönlich ist, so ein man ein
weýb genomen hat, vnd mit ettlichen hüpschen leren vnd hýstorien
beschlieszen. augustinus, der selige vater, wart gefragt von der
vernufft, ob in nit gelustet, zuhaben ein weýb, besunder wenn sie
schön, keüsch vnd reine wer, schemig, weise, gelert vnd gutter
sitten, mit genüglichem zuschatze, die in an studiren vnd lernung
nit hindert noch süst betrübet. antwurt augustinus seiner vernufft:
< male mir sie, wie schön du wilt, vnd hobel sie mit allen tugenden,
so will ich doch keinerleý so sere fliehen als weiplich gesellschafft,
wann ich find nichts, das menlichen mut vnd alle kunst so sere
verletzt vnd nider druckt als weipliche geselschafft.> theophrastus,
der ein jünger arestotilis gewesen ist, schreibt über dise frag in
dem puche der hochzeitten vnd spricht also: ist sie hüpsch vnd von
gutten sitten, von erbern eltern geboren vnd fruchpar, vnd so er ist
gesund vnd reich, so mag ein weýser man nemen ein weýb. so sich
aber dýse dinck selten alle begeben, ist einem weýsen kein weýb
zunemen. wann durch ein weýb wirt gehindert die lernung der
geschrifft vnd die weýsheit, vnd mag keiner wol gedinen den
künsten vnd dem weýbe, der weißheit vnd dem pette, als auch
tulius hatt gesprochen, do er hircius schwester nit wolt nemen.
wann es ist vil, das den frawen zugehört: kösperliche kleider,
hefftlein, ringe, perlein vnd edel gestein, zerung, meide vnd
manngerleý hawßgeret; darnach sein sie die ganntzen nacht
schwetzig, kippeln vnd keifen, grýmmen vnd zannen vnd sprechen
zu dem manne:< die ist paß gekleýdt, dann ich bin; so wirt die
meer geert vnd geladen, dann ich, vnd ich arme bin verworffen
vnd verschmecht.> mere sprechen sie:< warumb hastu die
nachpaurin angesehen? was hastu mit irer meide geret?
was hastu mir vom marckt gebracht vnd kawfft? lade mir den freünt!
lad mir den gesellen! du bist beý der gewesen, du hast sie lieb vnd
bist mir veinde!> vnd so du ir das ganntz haws beuilhest, muß ir
ýderman dienstlich sein; beheltest aber ettwas in deinem gewalt, so
spricht sie, du wöllest ir nit getrawen, wirt dir gehaß vnd gram,
schilt vnd flucht dir vnd gedennckt dich villeicht zutöten, vnd ist
sie arm, so ist dir schwere sie zuernern; ist sie aber reiche, ist dir
peinlich sie zuleiden. man liset in den hýstorien der römer, das zu
rom ist gewesen ein weýser man, den sein freünt darumb strafften,
das er hett außgetriben vnd von im gethan sein schönes weýb, die
doch frum, güttig vnd keüsch was, das man nicht gedencken
möcht, was in beschwert solt haben, wann sie auch genug an
zeittlichem gutt hett. do man den weýsen man also strafft, do reckt
er von im ein fuß vnd sprach:< secht, lieben freünde, der schuch ist
neü, glat vnd hübsch, aber eür keiner weiß, wo mich der schuch
druckt, dann ich allein.> do durch gab er zuuerstien, das er sein
weýb nicht an vrsach von im gethan hett. gorgias, der rethor, het
ein weýb, die stetes mit im kriegt von der meýd wegen, die im
hawß vnd hübsch was, darumb auch die fraw die meýd neidet vnd
hasset. vnd als gorgias den kriechen schreib vnd schickt ein puch
von der eintrechttigkeit, als sie vneins waren, ward im geantwurt:
< der gepeütet vns eintrechttig zusein, der doch sich, sein weýb vnd
sein meid dreü in eim hawse nit eintrechttig gemachen kan vnd
teglich mit krieg des weýbs beladen ist.> so im söllichs vnd mer
anndern den weýsen vnd gelertten ist begegent, was möchstu dich
trösten: so du dich last beduncken, du habest dir ein geneme
hawsfrawen genomen, so bistu betrogen vnd irrest, wann sie hat
dich genomen vnd gefangen.
als petrarcha schreibt: du bist
lanng dein selbs vnd freý gewest, nu bistu deines weýbs; dir ist
zukummen dein fraw vnd gepieterin, deinen stieffkindern, so du
die hast, ein peinigerin vnd ein feindin der schwiger, dem
hawßgesinde überlaßt vnd ein ioch, der küchen teglich arbeit vnd
dem keler ein gebürde, der kisten vnd dem gelt verzerung, dem
venster ein anhangk vnd stettigs aussehen, beý dem tag ein
aufmerckerin, beý der nacht ein kýpplerin, deinem rück ein
schwerer laßt vnd deinen hennden vnd füßen herte panteýssen;
vnd ist nit ein wirttin auff ein tag, sunder die weil du lebst: von ir
mag dich nýmandt erlösen dann allein der tod. so du mit dem
weýbe hast hochzeit gemacht, so hastu dich mit dem fride
geschiden vnd deinem schlaff ewigs ellend zu gefügt. in zweýer
eelüte pett ist leiten gutter schlaff, wann do ist wollußt, do ist krieg
vnd nýmmer rue. juuenalis schreibt, das in allen sachen die frawen
wöllen kriegen vnd allzeit recht haben; si laßen sich beduncken, es
sein in alle ding erlawbt vnd thun in nichte vnrecht. wer mag
erleiden ein weýb, die alle ding will wissen vnd ausrichten! vnd
sagt fürpaß, das nichtz hefftigers vnd vnleidenlicher seý dann ein
reiche fraw, vnd ein senfftige, gütige fraw seý ein seltzamer vogel
auff erttrich vnd seý geleich einem schwartzen schwannen vnd
einer weýssen kroen, vnd seý kein fraw als gutt nit, si hab an ir ein
tadel, als auch socrates sagt. das vnd annders sollen die frawen nit
in arck vermercken, wann die lerer das sagen vnd die fürgenomen
frag begert vnd ausweýset.
von lieb vnd keüscheit der eeleüte vnd von
annder vnordenlicher lieb vnd vnkeüscheit.
von großer, begirlicher lieb, freüntschafft vnd getreüe der eeleüt
zusagen, will ich das durch beýspile vnd exempel auß bewerten
hýstorien geben zuuerstien. valerius maximus schreibt also: do
marcus plautus auß gebote der römer in das lannd asiam schiffet
vnd gen tharentum zulenndet, nachuolget im sein liebe
hawßfrawe horestilla; die selb ging ab mit tode zu tarentum. vnd
als man sie verprennen vnd eschern wolt nach gewonheit des
lannds, do salbet vnd küsset sie ir man plautus vnd nam im selbs
mit einem bloßen schwert das leben. do namen in sein freund also
gekleýdt vnd geschucht, legten in zu des toten weýbes leichnam
seiner frawen vnd verpranten sie bede miteinander. es schreibt
auch valerius, das in dem lannde india seý gewonheit, das ein
man mer frawen müg haben, souil er mag erneren; vnd so der man
sterbe, kumen alle sein frawen für gericht, doselbest ir ýede
vrsachen fürbringet, das sie die liebst seý gewest. das erkennt der
richtter mit vrteil. welche dann die liebste wirt erkannt, die get mit
freüden zu dem feür vnd legt sich auff den toten man, mit im
zuuerprennen. die anndern gien von dannen mit schannden vnd
mit trawren. porcia, ein römerin, do sie vernam, das brutus, ir
man, von den feinden vmbkomen was, vnd mocht nicht gehaben
ein messer, damit sie sich tötet, do nam sie vnd verschlandt
prinnende kolen, biß ir der geist enging. hipsicratea, die küngin,
auß großer lieb ires mannes mitridatis legt sie abe ir weýpliche
kleýder vnd gestalt, name an sich menlich kleýder, waffen,
harnasch vnd pferde vnd nachuolget
irem manne mit
beschorem hawbte durch alle feind vnd streýte, biß er wart
überbunden. sollich lieb vnd getreü der frawen was dem manne
ein große freüde vnd ein fröliche ergetzung seiner
widerwerttigkeit. thertia emilia, die do ist gewest ein haußfrawe
affricani des ersten, die hat sich in solicher lieb, hübscheit vnd
gedult gen irem manne erzeigt: da sie vernam vnd weste, das dem
selben irem manne affricano liebet vnd geneme was ein meýdlein
des hawses, duldet sie es gütigklich, das man nicht sprechen möcht,
ein fraw het gestrafft vnd beschuldigt den gestrenngen affricanum,
der die ganntzen welt het gezemet; vnd nach seinem tode nam die
fraw kein rachsal von dem meýdlein, sunder sie ließ es freý vnd
gab ir einen man. sollich große, überflüßige lieb vnd getreüe der
eeleüte ist nit in allem weg zuloben. wann sextus phýlosophus
spricht: der ist ein eebrecher in seim weýbe, der sie zu
hitzigklichen lieb hat. in einem frembden weýb ist alle lieb ein
vntugend vnd strafflich, vnd in dem eýgen weýb ist große,
überflüßige lieb schentlich. wann lieb bringt vnrat, pricht hohe
sýnne vnd geist, nýmpt den menschen von großen, guten
gedanncken vnd bringt in zu vnendlichen vnd verworffen dingen.
darumb wo rechte, messige lieb zwischen eeleüten ist, selig sein
dieselben, die sich also gesammet haben, vnd so sie darzu an
fremde lieb, keüsch vnd rein sein. doch schreibt petrarcha, das nit
dauon zegeüden seý, so sich einer lest beduncken, er hab ein
keüsche haußfrawen oder tochter: wann ýe großer die keüsche der
frawen ist, ýe mer wirt sie angefochten mit der begir der
vnkeüsche, vnd ist schwere zubewaren, das ýderman begert
zuhaben. darumb ist dein weýb oder tochter keüsch, so begere, das
die keüscheit ewig seý. wann die frawen sein vnstet vnd wanckel:
so in allen dingen
die stetigkeit seltzam ist, wirt in frawen kein
stetigkeit gemerckt. du hast vil keüsche frawen vnd iunckfrawen
gesehen, die vnkeüsche allte weýber worden sein, das do vast
spötlich vnd pillich zubesorgen ist. du solt dich nit ser
bekummern, ob du ein vnkeüschs weýb hast, als fürbas petrarcha
schreibt, wann du hast das gut da gegen, das sie mýnnder zornig,
mýnnder hoffertig vnd dir allzeýt dester williger vnd gehorsamer
ist. wann welliche keüsche ist, will vil gepiten, vnd fürcht sich nit,
die sich nit schuldig weis. vnd ob dein fraw vnkeüsch ist vnd
bricht den gelawben an dir, gedenck, ob du an ir auch nit
gebrochen habst. es sein gar vnrecht richter die menner, die
vnkeüsch sein vnd begeren keüscheit von iren weýben, der sie
selbs nit haben, vnd die sich mit hübschen worten entschuldigen
vnd ire weýber schwerlichen verdammen vnd straffen, die in selbs
alle ding erlawben vnd den weýbern verpieten. für ware, spricht
plautus, die weýber haben ein schweres gesetze vnd hartes leben
vnd sein vil ellender dann die menner: wann so ein man bricht die
ee vnd das die fraw erfert, so ist es ein spil vnd schýmmpff gewest
vnd ist on straffe. so aber die fraw neür auß dem haws gangen ist,
so hat sie vnrecht gethan vnd wirt gestrafft. aber so sich dein
tochter weltlich machen will, vnd besorgst, sie seý auff vnkeüsch
geneigt, soltu sie in hutt haben, vnd laß ir den zaum nit zulangk,
vndterkum das beý zeit, die weil sie noch weich ist, als petrarcha
schreibt, wann weiche ding sein gutt zupiegen vnd zu hanndeln
mit den hennden, so man herte ding mit eýsen arbeitten muß. halt
sie gering mit essen vnd trincken, mit kleýdern, mit guldin ringen
vnd mit anderm geschmück vnd zire, damit sie ir selbs vnd den
leütten wol geuallen möcht; leg ir für geringe hawß arbeit als
spýnnen, neen
vnd würcken, die do linde vnd weiche hennd
machen, vnd übertreýb sie nit mit schwerer arbeit, das sie nit
ganntz vnwillig werde: wann was man zuuaft nöttigt, das
zerpricht gerne. laß sie nit vil zu tanntze vnd zu anndern wollust
gien, do die meng des volks hinkummen mag, do mit sie in böse
gedanncken vallen möcht vnd den selben weýtter volge thun.
wann gering essen vnd trincken, vngezierte kleýder vnd allzeýt
ettwas arbeitten, tanntze, wollust vnd das volck meýden, vnd so
dobeý ist emsig ermanung vnd süßes droen vnd, so es not thut,
droen mit scherpffe, das sein die schloß vnd rigel der keüscheit
wider die vnkeüsche; als auch therencius schreibt, das an wol
essen vnd trincken die vnkeüscheit kalt seý. es ist aber ein allte
gemeine sucht vnkeüscheit der frawen, als juuenalis schreibt; doch
redt er von den frawen in dem lannde ýbernia: welliche frawen
das nit anget, die darff sich des nit annemen. meinstu, spricht
juuenalis, das ein fraw in ýbernia an einem man genügig seý? vil
ee erlangst an ir, das sie sich an einem auge dann an einem manne
benügen ließ. si haben einen starken mut vnd sein dörftig zu
sollichen schnöden dingen. spricht zu in der man:< kum her in das
schiff! wir wollen auff dem mere faren>, so ist in das herte vnd
schwere: ietz bekummert sie der geschmack des schiffs, ietz ist der
wint zugroß vnd widerwerttig, ietz ist sie krannck vnd will sich
vndeüen. solle sie aber mit einem fremden man, dem eeprecher,
schiffen, so hat sie einen gefunden, starcken magen, sie isset
geringe speýs mit den schiffleüten, laufft in dem schiff auff vnd
nider, ist frölich vnd zeühet an den herten ruderen, das vnd
annders schaffet alles die flamme der vnordenlichen lieb. apuleius
schreibt also, das die flamme der lieb des ersten klein seý vnd
gelüstig; darnach durch
peýwonen vnd gewonheit werde sie
mer enzündet vnd hitzig vnd verprenne den menschen ganntz;
vnd ist nit allein die lieb vndter den menschen gemein, sunder, als
maro virgilius schreibt, alle geschlecht auff erttreich, in wasser vnd
in luffte, es seý menschen, willde oder gezeme thier, visch oder
vogel, die vallen alle in die vnsinnigkeit, vngestümheit vnd in das
feür der lieb. es sagt plautus, das die lieb seý süß vnd saure, mit
hönig vnd mit gallen gemischt. in dem anfang vnd versuchen ist
sie süße vnd in dem verdrissen vnd setigkeit sawr. von der liebe
verner zuschreiben, ist nit mein fürnemen vnd meinung gewest;
auch pin ich des nit getriben vnd geübet, vnd zýmmet mir nit, wie
wol auch die lieb gelert vnd weýse leütt, als menigclig wissend ist,
übergangen hat vnd gefangen. seneca spricht, er hab gekannt einen
gelerten, weýsen man, der mit vleýßiger lieb also gefangen was,
das er an sein prust hieng einer frawen fürspangen, wenn er auß
gieng, die in des überredt vnd gepoten het: das doch fast
schýmpfflich vnd spöttlich zuachten was. vnd leret fürbaß seneca,
wie man sich vor libe bewaren solle, vnd spricht, man solle der
liebe des ersten widerstien vnd außtreiben: wer das thut, der ist
sicher vnd überwindet die lieb. therencius schreibt, es seý pesser,
im anefang der lieb gedencken vnd vleýß thun, das dich die lieb
nit überwinde, vnd wie du sie auß deinem gemüt außtreýbest,
dann das du der lieb vnd frawen nachuolgest, gedenckest vnd
redest mit ir, wie du ir mügst wolgefallen, da durch das feür der
lieb vnd dein begir verner vnd vnnützlich möchten enzündet
werden. als so du zu der frawen sollicher vnd dergleýchen wort
wolst geprauchen, als auch therencius schreibt:< liebe fraw! tag
vnd nacht gedennck ich an euch, begere eüer vnd hab eüch lieb;
mein hertz ist ganntz peý eüch,
empfehet wollust vnd freüden
von eüch. ich warte vnd hoffe, ir erhört mich, vnd thüt mir deß
gleichen.> vnd ob du also der lieb nach wolst gedencken, als
vgolinus parmensis schreibt: ich hab wol gesehen, das offt ein
schütze abelast hundert pfeýl von dem pogen, ee er das zýl mag
getreffen, so kumpt offt ein gelücke, das im ersten schuß der schütz
triffet das plat. also geschicht auch mit den frawen: sie wöllen
hundert mal gepeten vnd gemüssigt sein, so kumpt offt ein gelücke,
das die fraw in einem tag gibt vnd gewerdt, das sie ein gantz
monat hat versagt vnd abgeschlagen. solliche wortt vnd
gedenncken vnd der gleichen solle sich ein vester man nit über
gien vnd vahen laßen. so sollen auch die frawen den mennern, die
sie in vnordenliche lieb wöllen füren, nit zu vil getrawen. wann,
als auch vgolinus schreibt, ein fraw solle ir güttigkeit in dem nit
laßen erkennen, das sie hübschen vnd gedichten worten und den
zehern des mannes gelawben gebe vnd solle nit erhörn, das
vnzýmmlich ist zupiten vnd zugeweren. wann her fließende vnd
schnell lieb, die gewýnnet gemeinlich pösen außganngk vnd
erkaltet bald. das geschit mer auß schulden des mannes dann der
frawen. ein frawe, die ir lieb im anfangk dem manne nit
versprechen will vnd schwere macht, als bald sie die lieb hat
zugesagt vnd in ir hertz genomen, so ist inbrünstiger vnd steter die
lieb der frawen vnd überwinndet den man in der lieb. aber der
man, als etzlich menner sein, als pald er der frawen willen hat
erlangt, so gedenckt er im also:< die fraw ist nach meinem willen
gewest vnd allzeit sein wirdet. du wilt außgien vogeln vnd
besehen, ob du ein andre auff den kloben bringen mügst vnd
gefahen!>, vnd will es für ein lob haben, ýe mer er an die zedeln
vnd kerben mag bringen, so die fraw
für schenntliche achtet, ir
lieb mit mer mennern zuteýlen. so aber die lieb ein man gantz
übergangen vnd gefangen hat, als valerius schreibt von eým
iüngling, der ein eefrawen liebet vnd gen ir enzündet was mit
grosser besorgnus: den selben iüngling vntter weýset sein vater,
das er solt gien zu einer ledigen frawen, da nit solliche besorgnus
vnd schade beý möcht gesein, vnd solt sich gen ir freüntlich
machen, das der iüngling dem vater also veruolgt vnd dadurch der
eefrawen vergessen ward. vnd wie wol das ist, das vnordenlich
lieb vnd vnkeüsche, als cýcero schreýbt, eým ýtzlichen alter
verpotten vnd schnöde sein, ýedoch sein sie alten mennern vnd
frawen am meýsten verpotten vnd aller schnödigst; als dann der
alte weýse meýster sophocles wol betracht hat: da einer von im
fragt, ob er auch der liebe vnd vnkeüsche gepraucht, do antwort er
vnd sprach:< got wölle pessers geben! ich pin geren kumen aus
einer sollichen vngestümen vnd vnsýnnigen herschafft!> nit mere!
wer darauß kumen ist, der dannck vnd lobe got! nu die keüscheit
zu preýsen, will nicht not sein: wann die tugende vnd was gut ist,
loben sich selbs. ýedoch mag die keüscheit nit mer gelobt werden,
dann das der allmechtig, ewig got, vnser herr, die menschlichen
natur hat an sich wöllen nemen, als lactancius schreibt, vnd
geporen werden von der aller keüschten junckfrawen maria, wann
er auch in seiner götlichen menscheit der aller keüschste ist
gewest, vnd beý im kein grade auff erden oder im himelischen
leben grösser, genemer vnd neher gesein mag, dann der keüschen,
reýnen menschen. hýppo, ein krichische fraw, als sie auff dem
mere von den veýnden ward gefangen, von stund sprang sie in das
mere vnd ertrencket sich, das sie nit schmehe an ir keüscheýt solt
leýden.
hastrubal was ein künig. do er starb vnd die römer seiner
gelassen frawen angewunnen die statt vnd verpranntten, da name
sie ir kinder zu beýden seýtten vnd warff sie von dem hawß
hernýder in das fewr, das irem leib nit vnrecht widerfüre an der
keüscheit. panthia was vnglawblichen ein schöne fraw; die het iren
man außdermassen lieb in rechter keüscheit. der weiset einem
seinem guten freünde panthiam nacket, das sie es nit enwest. das
kam für den künig cýrum; der ließ den man darumb töten. da
sprach panthia:< der künig hat recht gethan, das er meinen man
hat lassen töten. ich erkenne, das er mich nit so lieb hat gehabt, als
ich ine hab, das er mich hat lassen nacket sehen einen andern
man.> doch beharret sie in des todten mannes lieb vnd stach sich
selbs durch ir prüste, vnd ir wunden plut goß sie in die wunden
des toten mannes. was soll ich nit sagen von der großen keüscheit,
die lucrecia, ein edle römerin hat gehabt! alle hýstorien sagen,
wie sie hat gelitten grossen gewalt an irer keüscheit von dem
künigkleichen iüngling tarquino. der selb tarquinus ward
enzündet in irer lieb vnd kam zu ir, do sie lag nacket, vnbewart
vnd schlieff vnd nichtz besorget: der was bereýt, sie zu ertöten oder
seinen willen der vnkeüsche von ir zuhaben. sprach zu ir:
< lucrecia, du must meins willens sein, oder ich will ein man töten
vnd dich dartzu, vnd den toten man an dein tote seiten legen, das
man müg sprechen, man hab eüch beide in der vnkeüsch beý
einander gefunden.> mit dem nöttet tarquinus lucreciam vnd thet
ir gewalt, das sie seines willen sein must, wie wol sie sich gen im
nit erczeigt als ein fleischlich weýb, sunder als ein seül von merbel.
dar nach kom lucrecia für iren lieben vater vnd mane vnd ander
freünde vnd clagt in den gewalt, der ir an irer keüscheit von
tarquino was
geschehen, vnd begert rachsal von im zunemen
vnd sprach:< ich armes weýb! ich mag nu nit anders auff disem
ertrich haben dann schand vnd laster, vnd ist mir weger, ich sterb
von der keüscheit wegen, dann das ich leb als ein eeprecherin! vnd
wie magstu, mein aller liebster haußwirt, in meinen armen geruen,
vnd ich in deinen, so du gedenckst, du habest nit dein hawßfrawen
vmfangen, sunder ein eeprecherin mit tarquino? vnd du, mein
lieber vater, wie magstu mich fürbas dein tochter heýßen vnd
halten, so ich die keuscheit, die ich vndter deiner zucht vnd ruten
hab gelernet, so unseligclich verloren habe? we mir armen frawen!
wie soll ich mein süße kinder ansehen, so ein eeprecher tarquinus
den leib, dar innen sie gelegen sein, hat gedruckt? vnd wie möcht
ichs erbeýtten, so sein vnseliger same in meinem leib gewurtzelt
het, das ich solt werden ein muter eins kinds von eým eeprecher?
mein leben mag nit mere mit freüden gesein. wie möcht mein
vnschuldigs gemüet in disem beflecten leichnam beleiben, vnd so
mich dartzu die wollust des fleischs, als menschlich ist, het
übergangen? ich will dise prüste, die tarquinus hat lieb gehabt
vnd geschmecht vnd die er zu einer reýtzung der vnkeüscheit hat
getastet, mit einem messer durch stechen vnd mit meinem plute
abwaschen die mackel. nu, du irdischer leichnam, durch dein
schön vnd gute gestalt bistu gewest ein vrsache dises übels, gib her
dein sele vnd vergeüße dein plute! lieber man vnd lieber vater,
eüch thar ich auß schannden, schame vnd vnseligkeit nit mer
ansehen vnd gesegen eüch, ir lieben freünde, vnd wolt an tarquino
rechen dises übel!> da lucrecia dise clag mit ir selbs thet, name sie
ein messer mit menlichem mute vnd durchstach ire keüsche prüst.
darumb ward der künig tarquinus mit seinem sun tarquino, der
die vntugent
hett gethan, außgetriben vnd das reich ward im
genomen von den römern. wir lesen auch von ettlichen keüschen
frawen, die aus rechter keüscheit nach dem tode irer menner sich
nit haben wöllen weder eelich noch sunst gesellen. dido, ein
schwester pigmalionis, nach ires mannes tod sammet sie ein große
sume gelts von gold vnd silber vnd fur über mere vnd pawet die
statt cartago. do das kom für den künig hýarba von libia, da lies
er vmb sie werben zu der ee, aber sie wolt im kein begirlich
antwort geben vnd schub es auff, biß das die statt wart volbracht.
nit lang darnach ließ dido ein gross feür machen zu gedechtnus
der lieb ires toten mannes sichei vnd warff sich darein vnd wolt
lieber prýnnen vnd keüsch beleiben, dann ein annderen man
nemen. martia, ein tochter cathonis, do ir man starbe, wolt sie
keinen andern nemen; vnd so sie ward gefragt, warumb sie kein
andern man nemen wolt, so sie doch het ein lieblich antlütz, einen
schönen leib vnd gross reichtum, antwurt martia vnd sprach:< ich
weis nit, wie es geraten wirt gen dem vorigen mann, vnd besorg,
ich vind keinen man, der mich lieber hab dann mein gut, vnd als
mich der vorig man hat geliebet.> also süllen sich die frumen,
erbergen frawen in rechter lieb vnd keüscheit gen iren mannen
halten, doch nit schuldig an in selbs werden vnd sollen allzeit
thuen vnd handeln, als plautus schreibt, in abwesen der menner,
sam wern sie gegenwertig, vnd ein weýse fraw soll sich erkennen
in glückseligkeit vnd in widerwertigkeit gedultig zusein.
von der schön vnd vngestalt der frawen.
avff die fürgelegten frag, ob ein weýb zunemen seý oder nicht,
antwort theophrastus fürpas vnd spricht: hastu ein hübsche,
wol
gestalte frawen genomen, so geuelt sie auch annderen lewten
wol vnd wirt von in lieb gehabt. ist sie aber heslich vnd vngestalt,
so wirt sie von dir vnd annderen verschmecht, vnd ist verdrossen
zu haben, dýe nýemant gefallen mag. doch ist leidenlicher, als er
auch spricht, ein vngestalte zuhaben, dann ein hübsche zubebaren.
keine ist wol sicher, do alle augen vnd begir des volkes auff sehen
vnd gedenken. so hilfft auch keýn vleissigs bebaren: wann einer
keüschen bedarff man nit hüten, so mag ein vnkeüsche nit wol
behütt werden. als juuenalis spricht: so du sie beschleüst vnd
hütter setzest, wer hüttet dann derselben hütter? sie ist fürsichtig
vnd hebt an den hüttern an. es schreibt petrarcha also: so du ein
hübsche wolgestalte frawen genomen hast, so ist auch gross ir
hoffart vnd hochmut: wann es ist kaum ettwas, das also hochtragen
macht als die schöne der frawen; vnd ist doch die schön ein
schnöde vnd kurtze wollust: nichtz vergeet ee vnd fleühet serer
dann die schöne. wer ein frawen lieb hat von der schön wegen, der
wirt ir bald hassig, so die schöne verganngen ist. auch die schöne
des leibs freüet sich ires gleýchen vnd verschmecht, was ir nit
gleých ist. so du nun gleých schön bist mit der frawen, so verzerstu
dich mit ir in wollust; bistu aber nit schön, so wirstu verschmecht
von ir. ist sie schöne, so wache vnd hütte ir eben! wann fast
schwere ist zubehütten, das einem itzlichen wolgefelt vnd wirt von
ýderman angefochten vnd begert. juuenalis spricht: wo die schöne
des amplicks wirt geliebt, als balde die runtzeln komen vnd die
hawtt dürre vnd weýtt wirt, die zene schwartz, die augen klein
vnd die nasen trieffende, so wirt die fraw verschmecht, vnd ist die
lieb auß. deßgleichen hastu ein hübsche tochter, schreibt petrarcha,
mustu alzeit auff
sehen, wo man ir nach stellet vnd gewalt will
erzeýgen: wann es ist nit einer, sunder es sein tawsent, die sie
begeren vnd vleýss thün. also bistu in steter vorcht, sorg vnd
arbeit, dorauß du nit komen magst dann durch iren tod oder ir
alter; vnd wie wol du ir gibest einen man, dardurch wirt die sorg
nit genomen, sunder wirt auff den man gefürt vnd gewendet. nu
solt ich alhie bedeüten, was ein hübsche fraw nach der gestalt des
leibs geheißen werde, wo mir das zýmen wolt. es schreibt plautus,
das ein hübsche, nackende fraw seý hübscher, dann so sie ist mit
purpur gekleidet, vnd wie scheinperlich ein fraw gekleidet ist, so
sie nit gut siten hat, so mag sie nit hübsch geheýßen werden: wann
hübsche kleýder vnd pöse siten werden gleýcht einem schwein in
dem kote. vgolinus schreibt, das die ein hübsche fraw werd
angesehen, die do ist hübsch vnd geziert von haubt, wolgestalt von
amplick vnd eines frölichen angesichtes, von kleinen subtilen
glideren vnd schmalen leibs, weýss als milch vnd mürb als ein
hünlein, das du sie mit einem nagel des vingers schneiden magst,
vnd ist züchtig, schýmpflich vnd schemig, eins sittigen gangs vnd
gutter sitten vnd mit tugenden wol geziert, dieselb fraw übertrifft
weýtt die hübsche der venus vnd ist zupreýsen. das sich aber die
frawen mügen gezieren vnd wolgestalt erzeýgen mit geschmücke
der kleýder, erlaubt valerius maximus vnd spricht also: es hetten
vnser elteren die frawen nit also geziert noch zuzieren verhengt, sie
weren dann söllichs durch ir tugende wirdig gewest, vnd ist der
geschmucke der kleýder ein zeichen vnd gezeügknus der tugende.
darumb spricht er, das die keüscheit vnd ander tugende der
frawen söllen pillichen geziert werden mit gold, purpur vnd
schönung des hares, da durch sie iren mannen gefellig sein, vnd
die
menner abwenden die augen von andern frembden
weýbern vnd also beýde, man vnd frawen, in lieb vnd schame gen
einander werden behüt. doch soll sölliche zierung der kleýder, als
tulius spricht, nit neýdisch noch zu scheinperlich sein, sunder soll
mittel vnd maße haben, als in andern dingen das mittel ist
zuloben, vnd tulius helt es für schnöd vnd vnzýmlich, so ein
mensch in überflüßigen, eýteln dingen wollust enpfehet als in
übriger ere, gepeü, kleýder vnd geschmücke des leibs. plautus zelt
es für laster, so sich ein fraw überflüßig zieret mit geschmücke, da
durch sie ir selbs zuuil wolgeuallen mag vnd fleýß ankeret, das sie
frembden mennern müg lieben vnd geuallen. vnd spricht plautus:
wer zuschicken wöll haben, der kauff ein schiff oder nem ein
frawen: wann nit zweý ding sein, die mere bedorffen außzurichten
vnd zu zieren dann ein schiff vnd ein fraw, als das küntlich sein
mag; als auch therencius sagt: die frawen, ee sie sich zieren vnd
schmücken, so ist das iar vergangen. es schreibt petrarcha, so ein
fraw von gestalt hübsch ist, müg sie leicht mit kleýdern geziert
sein; wo sie sich aber mit scheinperlichen kleýdern beschwert, so
mindert der schein der kleýder die gestalt der hübscheit vnd
reitzet mer die augen der menschen auff gesicht der kleýder dann
der personen. so aber ein fraw, deßgleichen ein man, von gestalt
des leibs nit hübsch ist vnd will sich mit kleýdern ziern vnd
hübsch machen, der wirt gespot vnd bewegt die leüt zu gelechter,
vnd das sie sprechen:< was vnsawber ist, dem muß man ein farb
anstreichen!> plautus schreibt also, das nichtz mer zuschelten seý,
dann so die alten zanluckenden weýber sich mit salben
bestreýchen vnd verben, die ir vngestalt damit meinen
zuuerpergen: wann so sie schwitzen vnd die salben vnd der
schweis zusamen rýnnen, zu stund begibt
sich ein geschmagk,
sam het ein koch mer prüe vnd kaspel zu sammen gossen. nit mer
von disem teýl zuschreiben!
so ein eefraw fruchtper oder vnfruchtper ist.
so ein eefraw fruchtper ist, dieselb gepirt vil sorge, müe vnd
arbeit; als petrarcha schreibt: do sind die kinder, do die ammen,
do die meid, do schreýen, do weýnen, do essen, do trinken, vnd ist
die gepürde des hawß manigfaltig; vnd die fraw, die vil kinder
gepirt, wil nit sein das eeweýb, sunder die fraw im hawse, so die
vnfruchtper fraw sitzet, schweiget vnd weinet, als anna helchane
weýb gethan hat, vnd ist gen dem manne dinstlich vnd diemütig.
von lieb vnd sorgen der kinder vnd wie sie erzogen sollen werden, vnd so die kinder oder elteren sterben.
so nun ein fruchtpere fraw kinder gepirt, was sorge, was vleýß,
müe vnd arbeit vnd was lieb da ist. schreibt macrobius also, das
die liebe der kinder über alle sache vns die natur geben hat,
dieselben mit sorgen vnd arbeit zu erneren, zu ziehen, zu
vndterweýsen vnd lernen zu laßen, vnd spricht, das vater vnd
muter nit liebers noch leiders mag geschehen dann an den
kinderen: wann kein lieb vnd kein begire ist grösser dann des
vaters gen dem sone, der vater hat den son liber dann sich selbs;
der vater wirt serer gestrafft an dem sone dann an im selbst; der
vater vnd der sone werden geschatzt vnd gehalten für ein person
vnd sein ein fleisch, vnd ist der son ein teýl des leibes seines vaters,
vnd der vater nach seinem tode wirt bedeütet in der person des
sones. darumb schreibt paulus, der zwelfpot, das die veter söllen
sammen vnd schetz machen den sönen
vnd nit die söne den
vetern; als söllichs vor vnd nach geschriben auch geschribne recht
außweisen vnd leren. vnd der vater, der sein gut vnd hab übel
außgibt vnd verzert, den son des zuberawben, der thut wider das
gesetze der natur vnd ist zuhefftig vnd vngüttig seinem söne. der
vater soll alzeit auff gütigkeit vnd parmhertzigkeit gen dem sone
geneigt sein vnd soll gedencken, das er ein vater seý vnd nit ein
richter, als therencius schreibt, vnd für grosse sunde vnd schulde
des sons soll ein kleine straff vnd peinnigung genug sein dem vater
gen dem sone. so aber ein son nit wolt volgen noch gehorsam sein
dem vater vnd die straff der zungen vnd ruten nit ersprießen noch
behelffen wolten, als petrarcha spricht, so mag der vater den son
im kercker vnd gefenncknus behalten, als cassius vnd fuluius vnd
ander römer haben gethan, die ire kinder zum letzten auch mit
peýnigung des todes gestrafft haben, vnd mag also die herttigkeit
des vaters nütze vnd heilsam sein dem sone, so zuuil lindigkeit
schedlich ist; vnd wenn sich der son lest beduncken, er hab einen
hertten vater, so hat er einen nützen vater vnd hat, dabeý er die
lieb des vaters vnd sein scham vnd forcht, vndtertenigkeit vnd
gedult mag erkennen vnd beweren. aber die iugendt will nit
bedenncken, dann das vor augen ist, so das vernüfftig alter alle
ding, die do ergangen, gegenwertig vnd zukunfftig sein,
außmisset. es ist kein gewalt auff erden gerechter dann des vaters
gen dem sone, vnd kein dinstperkeit erberger dann des sons gen
dem vater. so ist nichtz als eýgen als der son des vaters, vnd wird
nichtz vnzýmmlicher genomen dann der son dem vater. darumb
soll der son nit clagen, das im sein vater zu hertt seý, sunder vor
bedencken, ob er das verschuldet hab. so soll auch der vater dem
son nit zu hertt sein, sunder
die meßigkeit soll gehalten
werden, als quintilianus schreibt: die kinder söllen nicht
zuherttigklich noch zusenfftlich erzogen werden. wann durch
herttigkeit werden sie vnwillig vnd vngeschlacht, hassen die
lernung vnd verzweifeln. so sie alle ding fürchten, mügen sie
nichtz gutes geschaffen. aber durch senfftigkeit wenen die kinder
vnd laßen sich beduncken, wie sie allzeýt recht thün, vnd seý in
alles zýmmlich vnd erlawbt. therencius schreýbt, es seý pesser, die
kinder mit schame, mit freýheit vnd mit gütigkeit zuhalten, dann
mit übriger forcht; doch söllen sie mit meßigem troen erzogen
werden, das sie nit vnrecht, sunder recht thün vnd sich geben auff
erberkeit vnd nit auff poßheit, vnd söllen auch in guter, steter hut
gehalten werden: wann die iugendt ist auff poßheit, vnkeüsch vnd
wollust geneigt vnd behende. vnd wiewol aller vleýs vnd gute hut
der kinder angekert wirt, ýedoch so kumpt es zu zeýten, das sie
übel geraten, sam weren sie merwunder geboren: wann sie werden
ee groß vnd wachsen an poßheit dann am leýbe, thün ee vnrecht,
dann sie vnrecht verstien; vnd so der vater das kind will straffen,
will es die muter enschuldigen vnd dem kinde helffen. so hilfft
zuzeýten der vater dem kinde; so es dem schulmeister die tafeln an
dem kopff erschlagen hat, als plautus schreýbt, vnd die clag für
den vater kumpt, spricht der vater:< hab dannck, mein lieber son!
du pist mein kind, so du dich weist zuweren.> das soll von vater
vnd muter vermiden werden, das in nit die missetat des kindes
werd zugemessen. also hastu gute, frumme kinder, so bistu in
steter vorcht, das sie nicht werden verwanndelt in poßheit; sein
aber die kinder pöse vnd vngeraten, so hastu ewigen schmertzen
vnd bekumernuß, vnd die weil es ist in zweýfel, wie sie werden
geraten, ist auch dein hoffnung in zweýfel,
vnd bist mit
gewisser sorge beladen. von der lieb des vaters gen dem sone setzt
valerius maximus ein hübsch exempel, das anthiothus, der do ist
gewest ein son des künigs seleüci, was gefangen mit vnmeßlicher
lieb vnd begire gen seiner stieffmuter, der doch die wunden der
lieb verholen vnd verporgen hielt, biß er durch sölliche lieb in
tötliche krannckeit des leibs gefallen was. do beschickt der vater
einen artzt. als der selbe beý dem sone saß, gieng ein die
stieffmutter; do errötet sich der krannck son mit plute, vnd wardt
erquickt sein geýst. als aber die stieffmuter wider außgieng,
entweýche im die varb vnd erpleýchet. das vermercket der artzt.
als die stieffmuter wider ein gieng, begreiff er den puls des
kranncken vnd enpfand, das der puls starck vnd krefftig was. nach
wideraußgang der stieffmuter, da fand er den puls in annder
gestalt schwach vnd krannck. also erkannt der arzt die krannckeit
des sones, das sie was auß lieb der stieffmuter, vnd offenbart es
dem vater. der selb vater durch große lieb seines einigen sons ließ
im widerfaren sein allerliebste hawßfrawen nach des sones begir
vnd willen vnd mase, vnd zalt das der vater für vnglücke, das der
son in sölliche lieb geuallen was, vnd hielt es für weißheit vnd
große scham des sones, das er sölliche lieb biß in den tod hett
mügen verpergen. das auch die kinder söllen vater vnd muter
lieben, sie eren, fürchten, vndtertenig vnd gehorsam sein, gibt
zuuerstien die natur, die beste meisterin, vnd außweisen die
ewangelia, alle geschribene recht vnd lerer vnd sagen, das got vnd
vater vnd muter nichtz genüglich vergleicht müg werden, vnd
schreýbt valerius, das die lesterung gotes vnd vaters vnd muters
gleých gestrafft vnd gepeinigt werden, vnd gibt die lieb der kinder
gen vater vnd muter in ettlichen exempeln
zuuerstien. do
coriolanus, der großmütig man, sich wider die römer
streýtperlich saczt, kam zu im in das felde sein muter. als sie der
son vmbfahen wolt, sprach sie zu im auß zoren:< vmbfahe mich
nicht! ich will wissen, ob ich zu einem veind oder zu einem sone
kumen seý. wie magstu ýmmer wider die römer vnd das ertrich
sein, das dich hat geporen vnd ernert?> do antwurt der son vnd
sprach:< dem leibe, der mich hat getragen, zu eren söllen die
römer von mir erledigt vnd befridet sein,> die also durch die
muter gen dem sone warden erlöset. fürbaß schreibt valerius, das
zu rome ein erberge fraw zu dem tode ward geurteýlt, in einem
kercker hungers zusterben. da ward ir tochter zuzeýten zu ir
gelassen vnd wol ersuchet; die ernert die muter mit irer milch auß
den brüsten. als der richter sölch lieb der tochter vnd neüýgkeit
vernome, ließ er ledig die selben frawen. auß söllicher natürlicher
lieb, begire, gütigkeit vnd einigkeit, die vater vnd muter gen den
kinderen vnd die kinder gen in haben, auß weýsen götliche vnd
alle geschribne recht, das der son pillich sol erben vater vnd muter,
vnd ist schwer vnd nit zuleiden, so der son von dem vater on
redlich vnd rechtlich vrsach enterbet wirt, vnd hat der son disen
behelff, das er in rechten mag vernichten das ganntz geschefft
seines vaters als ein geschefft geschehen vnd gemacht wider das
ampt der liebe vnd wider die gütigkeit des vaters. es schreibt
crates, das ein vater mer lieb, sorg vnd achtung haben soll auff
den son, wie er mit guten siten vnd tugenden werde gezogen, dann
wie er im groß reichtum vnd erbteýl soll laßen, vnd spricht
plutarchus, das der vater, der mer sorge hat auff das gut dann auff
den son, der thut recht sam einer, der mer vleýs legt auff den
schuch, wie er im schon vnd glate anligt, dann auff den fuß, wie
in der schuch nit drucket. wie mag nun einem vater paß
gesein, so er ein weýsen, gescheýden vnd tugenthafftigen son mit
zýmlichem erbteýl nach seinem wesen nach im lest! die selb
weýßheit vnd gescheýdigkeit des sons ist bald in der iugendt
zuerkennen; als valerius schreýbt: do alcibiades noch mit der
kintheit begriffen was vnd mercket, das pericles, sein öheým,
trawrig vnd bekumert saße, fragt das kind, durch was sache er sich
also bekumert. antwurt der weýs man, wie im die von athenas
befolhen hetten, in dem tempel mýnerue die porten zupawen: do
het er souil geltz außgeben, das er nicht zu der rechnung komen
möcht. do sprach das kind zu im:< so du dann nit zu der rechnung
der summe geltz kumen magst, so gedenck nit, wie du rechnung
thuest, sunder gedenck darauff, wie du der rechnung vertragen
mügst sein!> also volget der weise man des kindes ratte vnd bracht
zu wegen, das die von athenas mit großen kriegen vmgeben vnd
beschwert warden, dadurch der rechnung ward vergeßen. fürbaß
soll ein vater nit zusorguellig sein noch zweýfelen an dem sone, ob
er sein seý oder nicht, so im die muter den geben hat. warumb will
der vater paß gelawben fremden leüten dann seinem weýbe, die
söllichs ampasten weiß, als petrarcha spricht: die fraw hat im den
son geben, den ander leüt wöllen nemen. hastu nit gelesen in der
gedechtnuß der veter, wie ein mechtig, wolgeboren man hette ein
weýb an gestalt vnd geschlecht seins gleýchen; doch was sie ettwas
der vnkeüscheit verdacht, mit derselben het er ein hübschen,
einigen son. als die fraw het den son in der schoß vnd mit im
schertzet, do erseüfftzet der man. die fraw fraget in, durch was
sach er also erseüfftzet. do ward der man aber erseüfftzen vnd
sprach:< ich wolt mein gut halb darumb geben, das ich west vnd
gewise wer, ob das dises
kind mein wer, als du das gewis
bist.> die fraw ward nichtz von söllichen wortten weder an gestalt
noch an gemüet bewegt vnd sprach frölich zu im:< lieber man, du
bedarffest nit so vil geben! wiltu mir geben zweintzig tagwerck
wißmatz, damit ich meine schefflein erneren müg, so will ich dich
gewise machen, das dises kind dein ist.> der man hielt es für
vnmüglich vnd versprach ir das also. do berüffet vnd vordert die
fraw ire freünd vnd vil edeler vnd ander darzu, vnd in irer aller
gegenwertigkeit nam sie das kind in ir arme vnd sprach:< liber
man, ist nit das kind mein?> der man antwort:< ja, es ist dein.> die
fraw recket das kind dem mann dar vnd sprach:< ist es nun mein,
so ným hin! ich gib dir das kind. nun pistu on zweýfel, das es dein
ist: wan was man eim gibt, das ist sein.> do ward ýederman
bewegt zu gelechter, vnd gaben ein gemains vrteil für die frawen,
sie hett die wýsmat gewunen. also gibt dir dein weýb ein kind, so
ist es dein vnd zweýfel nit! so nun ein vater von disem jamertal
mit tod scheiden will, soll er auch nit zuuil sorguellig sein vnd sich
laßen bekümeren, wo sein gut vnd habe hin kumen vnd wie es
seinen kindern ergien vnd zustien werd: wann das gut findet wol
sein herren, als aber petrarcha schreibt: so nýmpt der ewig,
hýmlisch vater die kinder in sein sorge, die verlaßen sein von dem
irdischen vater, die will er nit verlaßen noch ellend vnd waýsen
machen. er will sie erneren vnd leren von iugent biß in das alter
vnd in das grab, so sich die kinder gelirnig vnd volgig gen got
machen. darumb soll die hoffnung des geboren menschen gen got
mere sein denn gen dem vater, wiewol der vater ein künig oder
sunst reich ist. ein ýetzliche hoffnung in den menschen ist kurtz
vnd vallende vnd wirt geleýchet dem gepeüe auff dem sand; aber
die hoffnung in got geschicht
auff ein hertten felß vnd ist
bestenndig vnd veste. so nun die kinder der hoffnung in den vater
durch sein tod werden betrogen, süllen sie setzen ir hoffnung in
got, den hýmlischen vater, vnd singen mit dem künigclichen
propheten dauid:< mein vater vnd mein muter haben mich
verlaßen, vnd got der herr hat mich angenomen.> prudencius
schreibt also, das alle thier vnd vogel hoffen auff die leibspeise,
das in die selbe nit zurýnne, vnd nit gedencken, was sie des
morgens essen werden: got fügt in die speýs, das sie nit verderben.
warumb will dann ein mensch, der gotes creatur vnd anplick ist,
zweýfelen, das in sein erschaffer verlaße? der im hat geben das
leben, will im auch geben die speýs vnd will nit vergessen des
leibs, der den leib hat erschaffen. deßgleýchen spricht petrarcha,
das ein man nit sorguellig sein solle noch gedencken, was sein
weýb nach seinem tode thun werde, so er nit hat gewist, was sie
hat gethan, die weil sie in seinem gewalt vnd im vndtertenig
gewest ist. es ist ein fremdes fürnemen, da einer will wissen, was
im hýmel, über mere, in frembden landen vnd auff erttrich
geschicht, vnd weiß nicht, was in seinem eigen hauße geschehen
ist. darumb gedenck nit, was dein weýb hinfür thun werde: die
sorge stet dir nit mer zu, sunder ir selbß oder dem künfftigen man,
den sie villeicht nemen wirt. es soll auch ein mensch nit gedencken,
wie es in der welt nach seinem tode ergien werde, sunder soll
gedencken, das die welt, dar auß er scheidet, ist zergengklich vnd
ein zeýtlich beleýbung vnd ellende gewest, vnd soll gedencken
auff die ewigen welt, da alles übel wirt gepeinigt, als in der helle
der verdampten, vnd do alles gutt wirt belonet, als in dem ewigen
leben der hýmel. do wölle vnns got alle burger vnd inwoner
machen mit freüden! vnd so der mensch
also in den letzten
zeýten von got geuordert wirt, soll er nit gedencken, das in got zu
schnelle vnd vor der zeýt vorder von diser welt: wann einem
ietzlichen menschen ist sein tag gesetzt; so er den erreichet, ist er an
dem zýle. was hat ein mensch mer gehabt, der in dem alter stirbet,
dann der in der iugent? nichtz dann mer sorg, arbeit, verdrießen,
schmertzen, kranckheit vnd sünde. nemlich mag ein altes mensch
nit vor der zeýt sterben, wann er allzeýt vor den augen hat den
tod. so ein ietzlich mensch gedenken soll, wie ein ýeder tag müg
sein letzter tag sein, soll der alt gedencken auff ein ýede stunde
vnd soll nit gedenken, als tulius vnd seneca schreiben. es seý
niemant so alt, er gedenck noch ein iar oder ein tag zuleben. also,
er seý iunck oder alt, soll er sich mit willen in aller gedult beraiten
vnd geben in die zeýt des todes vnd gedencken, das alle sein alt
veter, alle künig vnd mechtig herren vnd alle ander, da von er ýe
gehört, gelesen vnd die er gesehen hat vnd die umb in stien, den
weg des todes gangen sein vnd gien müssen; vnd soll auch
gedencken, als im die natur das leben, also hat sie im auch geben
den tod, vnd das er schuldig seý, zubezalen den zýnnß des
fleýsches vnd die schulde der natur, vnd soll gerne vnd mit willen
thun vnd sterben, das er auch vnwilligklich thun müsse, vnd soll
mit andacht begeren vnd vleýß ankeren, das er wole vnd in got,
seinen erlöser, sterbe. vnd sich darnach got befelhen: der selb will
im die hende seiner barmhertzigkeit raichen vnd einfüren in die
ewigen rue. das vns allen widerfare! amen.
so die fraw wolredende vnd zornig ist.
hat ein man ein wolredende vnd cleffige frawen genumen, der
ist wol bekümert vnd beschwert, wann ir zurýnnen nýmmer der
wort, als petrarcha spricht. derselb man hat alle tag, damit er
schreýet vnd disputiert; er hat im gesücht ein frawen vnd hat
gefunden ein meistrin. kein ding ist verdroßner dann ein fraw, die
cleffig ist vnd nit schweigen kan. apuleius schreibt also, das kein
leichter ding seý dann ein cleffige zunge vnd schnöde pöse siten:
die zunge wirt von den leüten verschmehet, vnd die pösen siten
verschmehen sich selbst. sapiens hat also geredt, das ein schlang
sei gütiger dann der zoren einer cleffigen frawen: welcher man die
selben hat, der hat wol ein schlangen in seiner schoß; vnd wiewol
die frawen mit harnisch nit gewappent sein, so sein sie doch mit
der zungen gewappent. so nun der man auch cleffig vnd mit der
zungen gewappent ist, schreibt zeno, das in pillich wunder neme,
wie sie beide, fraw vnd man, ein hawß mügen behalten. darumb
hat dauid, der prophet, gesprochen: ich will mein wege behüten,
das ich nit misse far in meiner zungen. diese lere des propheten,
als sie in der schule gelesen wart, nam ein seliger mensch, der von
lernung wegen dar kumen was, zuhertzen, als petrarcha schreibt,
vnd gedacht den worten nach vnd wolt nit mer in die schule gien.
do der meister zu im kam vnd in fraget, durch was sach er die
lernung begeben het, antwurt er:< ich hab ein lere von eüch gehört.
ich sölle mein wege behüten, das ich nit miß fare in meiner zungen:
der selben lere kan ich nit genug nach gedencken vnd lerne stetes
mit allem vleýs dar an, wie ich den selben worten krafft geben
müg. wann ich
finde, das kein teýl des leibs behender ist zu
schaden vnd am schwersten zu zemen, als die zunge des
menschen, vnd ist ein woffen zu liegen vnd zu triegen, feintschafft,
leýmut vnd alles übel zu machen.> darumb, hat dir die natur oder
das glücke geben ein zungen, soltu einlegen ein zaum vnd sie
regiren nach deiner vernufft vnd verstentnuß, die dir auch got die
zungen zu bebaren geben hat. so aber ein fraw weise ist,
gescheýde, fürsichtig vnd wolredende in guten dingen, als maniche
gefunden wirt( nemlich vnter den wolgebornen vnd edelen frawen,
als juuenalis schreibt, das selten vndter schnöden vnd dünnen
cleideren, das ist vndter den armen, werde weýßheit vnd wolreden
gefunden), die selb fraw ist zuloben. wer wolt nit loben die red
vnd antwurt, die ein alte, erberge fraw zu sýracusis hat gethan, als
valerius schreibt. do ýderman begert vnd pate, das dionisius, der
wütrich vnd týrann daselbst, mit tode abgien solt, da pat dieselb
fraw alle morgen ir götter, das er beý leben solt beleiben, da das
der wütrich vername, schickt er nach der frawen, sie solt in laßen
verstien, warumb sie umb sein leben pete vnd was gutes er ir
gethan hette. antwurt die fraw:< ich hab gut vrsach, das ich vmb
dein leben pite. do ich was ein junckfraw, do het wir einen
schweren wütrich: pat ich alle tag, das er sterben solt. do kam ein
erger wütrich, dann der erste was: begert ich auch des selben tods
vnd was froe, das sein herrschafft ein ende name. pistu darnach
kumen vnd pist der aller hefftigst wütrich: darumb pit ich, das du
lang lebest, vnd besorg, so du sterben würst, es kum vil ein pöser
vnd vnleidenlicher wütrich, dann du vnd die andern seit gewest.>
söllich hübsche rede der frawen ließ dionisius der wütrich
vngestrafft. wer wolt auch nit preisen die hübschen rede vnd
gescheidigkeit,
der semiramis, ein künigin zu babilonia, an
iren leczten zeýten hat gebraucht, als plutarchus schreibt. do sie
sterben solt, ließ sie machen ein hübschs grab, dar innen sie wolt
rasten, vnd darein mit puchstaben dise wort graben:< ein ieglicher
künig, der da geldes weduorffen ist, laß auffheben disen stein, so
vindet er geltes genug, wie vil er haben will.> do ließ darius, der
künig, auffheben den stein vnd fand kein gelt, sunder er fand
geschriben andre wort, die lawtend also:< vnd werstu nit ein pöß
man vnd vnerfüllig mit gelt, liest du pillich die toten cörper vnd
leichnam vnbewegt.> also wart der künig beschemet, vnd die tote
fraw durch söllich hübsche rede gepreýset. was aber hübscher wort
die fraw gebraucht, so sie vnrecht vnd wider iren man gethan hat
vnd sich entschuldigen will, schreibt vgolinus, das die also sprech:
< mein lieber man, ich hab es selbs wol bedacht vnd bekenne, das
ich vnrecht gethan habe, ich pit dich in aller lieb, du wöllest mir
das allein verzeihen! ich wil es nýmmer thun, vnd thu ich hinfür
mer wider dich, so magstu mich töten.> so sich aber die fraw lest
beduncken, das sie nit vast mißgehandelt hab, entschuldigt sie sich
vnd spricht also:< lieber man, ich bekenn, es ist etwas vnrecht
gethan, doch ist es leidenlich. hastu nýe gehört, das die nacht, die
lieb, der wein vnd die iugent manchen menschen überwinden, das
er vnrecht thut? also ist mir auch geschehen. ich wil es nýmmer
thun!> vnd wenn sich der man last beduncken, wie die fraw mit
fremder lieb beladen seý, vnd strafft sie, gebraucht die fraw
söllicher wort vnd spricht:< lieber man, du weist wol, das ich
kumen pin über die zweinczig iar: so pin ich von fleisch vnd plute
als ander frawen, so pin ich hübsch, iunck vnd stolcz, so kan ich
den leüten nicht geweren, sie haben wolgeuallen an mir. du
pist auch lang von mir gewest: solt ich dann nicht bewegt werden
in begire vnd frölichkeit sam ein andre fraw? was die natur gibt,
ist ettwas zudulden; doch es soll nit mer geschehen!> ist dann die
fraw zu lang auß dem hawß gewest vnd der man zu ir spricht:
< sag an, du pöse haut, wo gestu her? wo pistu so lang gewest? ich
laß mich beduncken: ýe lenger du lebest, ýe pöser du wirst. ich kan
mich kawm enthalten, das ich dich nit schlahe! sag an, wo pistu
neür gewest?> ich pit eüch alle: höret zu, wie sie sich wölle
verantwurten, als dann lest die fraw ein langen seüfftzer vnd
spricht:< sicher, lieber man, mir ist die gantzen nacht so vnrecht
gewest vnd so mancherleý in dem schlaff fürkumen, das ich mich
hab bedacht vnd pin gen kirchen gangen vnd wolt mich meiner
sünde beclagt haben, da waren vil ander frawen vor den
priesteren, die sie mit lang peichten auffhielten, das ich nit
fürkumen mocht: also ist mir die zeýt entgangen, das ich lenger
auß gewest pin, dann ich het gemeint; vnd ist pillich, du vergebst
mir das: es ist ýe in gut geschehen.> so aber die fraw peý dem
tantze oder sunst peý wollust oder spacieren gewest ist vnd der
man also zu ir spricht:< wiltu, hawßfraw, das ich dir ein guten rat
geb, des du dein lebtag nit vergessen solt, so rate ich dir in trewen,
das du dich mit tanczen, spacieren vnd ander leichtuertigkeit nit
mer bekumerst. es zýmpt nit, allzeýt in einem leichten wesen
zubeleiben. so das die iugendt, die statt vnd erlich sache erfoderen,
ist nicht vnrecht zu zeýten tanntzen vnd frölich sein; aber allzeýt
des spiles zupflegen, ist schand vnd lesterlich. die menschen süllen
mit vernufft leben vnd der geprauchen vnd nit nach lußt vnd begir
als vnuernüfftige thýer, vnd soll sein ein vnterscheid der menschen
vnd der thýeren: die thýer volgen nach dem luste, die
menschen der vernufft: darumb söllen die menschen vnrecht vnd
wollust meýden vnd vmbfahen die tugenten.> als dann lachet die
fraw ein wenig vnd spricht:< liber man, du werst sicher ein guter
prediger worden vnd sagst gar recht, wenn söllichs so leicht wer
zuthun als zureden, welliche fraw kan sich in der iugent nach
söllicher schwerer lere der meister, als du mir hast erzelt, gehalten?
sage mir etwas, das meiner natur vnd meinen sýnnen gleých ist,
willtu das es gehalten soll werden. sollich weise wort gehören in
ein closter, do man nit anders hat zuthun.> vnd so sollich red vnd
entschuldigung der frawen nit genug thun wollen, begert die fraw
genad vnd spricht:< lieber man, ich bekenne, das ich gesündet
hab; doch was ich vnweýßlich vnd in thorheit geredt oder getan
hab, das soll mir dein weýßheit verzeihen. sicher ich will nit mer
wider dich thun, will dir in allen dingen vndtertenig vnd
gehorsam sein. ich beuilhe mein leib vnd gut in dein getrawen, leb
vnd schaff mit mir, wie du wilt!> so nun solliche süße wort den
man nit erbeichen mügen, so zeücht die fraw herfür einen großen
seufftzer, neýget nýder das hawbt vnd mischet die rede mit
weinen, vmbfehet den man mit armen, henngt sich an sein hals
vnd küsset in. als dan ein valscher zeher, den sie kaum auß den
augen gedrückt hat, als therencius spricht, überwindet den zoren
des mannes, das er im selbs vnrecht gibt vnd der frawen recht vnd
vergibt ir, was sie wider in hat gethon. es schreibt ouidius, das
kein man geren sehe schand vnd laster an seiner frawen, vnd ob er
die gesehen hat, so gibt im die fraw wort, laugent vnd schwert: da
für so muß der man mit gesehenden augen plind sein vnd vnrecht
haben. vnd so die fraw nit mer kan, facht sie an vnd weint zu
hand; weint der man mit der frawen, vnd
ist das alles
vergeben. vnd wenn sölchs alles nit helfen wil, so hebt an die fraw
vnd zürnet mit dem mann vnd zeýhet in, des er nýe gethon hat.
wan auch sunst die frauen schnel sein zu zürnen, als auch
therencius schreibt, wie die frawen sein eins leichten sýns vnd eins
krancken gemütz; vnd was der man will, das wöllen sie nit, vnd
was er nit will, wöllen sie gehabt haben; vnd mag gar leicht ein
wort sein, sie wöllen darum zürnen recht sam die kinder. das sol
sich der man nit laßen bekümeren, so er hat ein zornig vnd
vnleidenlich weib, als petrarcha spricht: wann als dann hat er
vrsach, zu wallen vnd zu wanderen vnd langksam wider
zukumen; er hat auch dapeý erlernet, gedult zuhaben vnd die rue
zubegeren. doch findet man geschriben das etlich frawen hefftigen
vnd mannes zoren geübet haben, da durch sie gelobt worden sein.
als valerius schreibt von der künigin semiramis: do ir man ninus,
der künig, mit tode abganngen was vnd sich die stat babilonia het
vmbgeschlagen vnd sollichs der künigin verkündet wart, do saßen
ob ir die iunckfrawen vnd wolten ir das hawbt mit flechten des
hars vnd sunst zieren; vnd als die iunckfrawen der künigin einen
zopff hetten geflochten, stunde auff die künigin mit dem anderen
vngeflochten zopff vnd ward bewegt in menlichem zoren vnd wolt
ir den andern zopff nit ee flechten laßen, sie hette dann vor in
eýgner person mit verworrem vnd außgepreitem hare die stat
babilonia wider gewunnen vnd in ir gehorsam vnd
vndtertenigkeit gepracht, das also ist geschehen.
von dem heýratgut vnd reichtum vnd armut.
wenn ein man ein frawen zu der ee nemen will, ist gewönlich
vnd gemeine, das im die fraw zupringt vnd gibt ein heýratgut. von
dem selben heýratgut schreibt petrarcha also: so die fraw vil
heýratguts dem manne zugepracht hat, volgt darnach, das die fraw
hochfertig vnd hochmütig ist, besorgt vnd fürcht den man in nichte.
sie will vngestrafft sein, so sie vnrecht thut; der man thar sie nit
diemütigen vnd nýderen, so er gedenckt, das er durch ir gut
erhöcht vnd gewalltig worden ist, vnd muß von ir dulden vil
vnrechts vnd verdrißens. sie flucht, sie schilt, sie schreýt in dem
hawse vnd ist im in allen sachen widerwerttig: wann ein fraw mit
großem heýratgut ist wunderlich vnd vnleidenlich, will nit
gestrafft sein vnd allzeit recht haben. wellche fraw iren reichtum
gen des mannes armut schetzt vnd den man neret vnd nit der man
sie, die will sein des mannes fraw vnd nit sein gesellin. söllich vnd
vil annder vngemach kummen von frawen mit grossem heýratgutt,
als plautus schreýbt, als vnmessig sein mit zerung, mit essen vnd
trinken, mit kleideren, mit geziere vnd, das das gröst ist,
vnkeüschheit zu treiben. also bistu ein verdorbner man, hastu dich
zu einer vnkeüschen gesellet. aber die fraw mit kleinem oder mit
keinem heýratgut, die ist alzeit in gewalt des mannes, ist im
gehorsam vnd vnttertenig, dinstpar vnd fleißig. darumb sol ein
man nit an sehen das groß heýratgutt, als plautus fürpas schreibt,
sunder ob die fraw oder iunckfraw, die er nemen will, seý hübsch,
züchtig, schamig, vorchtsam, gehorsam vnd keüsch, weýß, erberg
vnd vonn guten, frummen elteren vnd freunden: ist sie mit disen
tugenten
geziret, so mag das heýratgut nit zugering sein,
darnach mag er nach dem heýratgut forschung haben. aber zu
disen zeýten ist die erst frag nach dem gut, das gleich geacht wirt,
sam das pferd hinden auffzuzeimen. wo aber die fraw ist on
heýratgut vnd ist darzu gesellig vnd zerhafftig vnd spilet geren
auff der harpffen vnd ist er ein alter wanwitzer man, so densellben
eeleüten auch das glück günstig were, dennoch möcht sie das
glücke vnuerdorben nicht behalten. es schreýbet juuenalis, das
manchen eeleüten das gut do heýmen im hawß eng vnd klein ist,
vnd wollen sich doch außwendig nit darnach halten: die fraw will
gesehen werden vnd sich nit schemen der armut noch darnach
richten. sie will nit bedencken, das alle tag abnimpt vnd minder
wirt des gutes, vnd wieuil die freüden, gesellschafft vnd wirtschafft
haben müßen, sunder sie lest sich beduncken, der peütel solle
nýmmer lere werden, vnd sie solle allzeýt nemen die pfenning von
einem grossen, vollen hawssen. aber der man bedenckt sollichs
zuzeýten vnd fürsicht, was nutz gesein mag vnd wie man essen,
trincken, kleider vnd ander noturft haben muß vnd wie das gut
zugewýnnen vnd zuuerlieren seý, vnd thut nach meýsterschafft der
fürsichtigen ameýssen. es sollen auch die frawen vnd iunckfrawen
sich mit vnkeüschheit vnd andern vnzýmlichen dingen nit
beflecken, damit sie reichtum vnd ein heýratgut möchten
überkumen. als valerius schreibt, das in dem lande affrica seý ein
stat gelegen an dem mere, vnd wenn ein schif der pilgramen von
fremden landen kumen soll, so besammen sich die iunckfrawen in
dem tempel wol gekleidet vnd gezieret vnd gien an das mer vnd
werden den pilgramen vnd frembden leüten zu willen; die
begaben sie dann mit gelt vnd cleinatten, dar durch sie ein
heýratgut erobern vnd
damit menner nemen. das alles hat ein
weýser man, da von man liset, wolbetracht. do er ein weýb nemen
solt, wolt er kein heýratgut von ir haben, dann ein großen kürbiß,
den selben hieng er in sein kammer, das in die fraw alle tag sehen
möcht, vnd wenn sie mit im zürnet vnd vngeschlacht was, so zaigt
er ir den kürbiß vnd sprach:< sihe! da ist dein heýratgut: das
magstu mit dir nemen vnd gien, wo du wilt!> hie ist fürbaß
zusagen von reichtum vnd armut der eeleüte vnd ander menschen,
vnd wie die geitzigkeit für groß übel gehalten wirt. es schreibt
tulius, das die geitzigkeit des geldes seý gär ein großs übel, vnd
kein weýser man hab sie nýe begert: wann die geitzigkeit pringe
vil vngemachs den menschen vnd mach ein menlichen leib vnd
mut weýbisch. si last dem menschen kein nie: ýetz gedennckt er
das, ýetz ihens vnd wirt bewegt von einem zu dem anderen als das
vngestüme weter auff dem mere. ein geitzig mensch helt nichts für
heilig, nichts für recht, nichts für pillich vnd hat nichts lieb, dann
allein das gelt. ein geitziger helt nit den glawben gen got, nit die
getreu gen dem herren, nit die gütigkeit gen vater vnd muter vnd
nit die lieb gen seim nechsten vnd helt kein gerechtigkeit, vnd
werden durch den geitzigen alle ampt der menschlichen
gesellschafft betrübt vnd gehindert, vnd zeihet alle ding der
geitzig auff fein gewýn vnd nutz, vnd wirt der geitzig mensch
geleicht den vnuernüfftigen thieren, die aller sýnne vnd vernuft
beraubt sein. der selben gesezikeit haben auch die weisen nit
genczlichen mügen widerstien vnd sein zu zeiten da mit begriffen
worden vnd haben doch gelesen vnd gewist, das eins gesezigen
menschen gemüt vnd gedancken, der alle sein hoffnung seezt in
das gelt, seý abgenomen von aller weýßhait: wann so er vleiß legt
auff das gelt, versaumpt
er die weýßhait. vnd schreibt fürpas
tulius, das nichtz schnöder seý, dann gesezigkeit der allten
menschen, die vil zerung zu in nemen vnd sachen vnd doch ein
klein weg zu gien, das ist zu leben haben, darumb sagt er, das die
geitzigkeit des geltes seý zu fliehen vnd seý nichtz eins kleineren
vnd krenckeren gemütz des menschen, dann lieb haben reichtum,
vnd nichtz grössers vnd erbergers, dann verachten vnd
verschmehen das gelt oder das selb, so du es hast, nüczlich vnd
miltigklich auß geben. petrarcha sagt also: o du geitziger mensch!
was bekümerstu dich tag vnd nacht, zu suchen vnd zuhaben
großen reichtum? wiltu nit bedencken, die weil du reichtum
suchest, das dir entweichet die zeit vnd das leben? vnd so du reich
worden pist, hatt das leben ein end, vnd so du vil geltes vnrechtlich
gesammet hast, legstu dich nýder vnd stirbst, vnd wirt ein ander
mit dem gelt erfreüet, das ist ein gemeine, grawsame red, die alle
tag vor augen stet, vnd wöllen sich doch die geitzigen menschen nit
daran keren. was hillft großer reichtum, da wenig rue vnd wenig
freüden peý sein? es ist gemeinlichen paß den menschen, die mittel
reich oder in einer erbern armut sein, dann den, die überflüßig
reichtum haben: wo reichtum wechsset, da entweichen sicherheit,
freuden vnd rue; wann wo dieselben peý reichtum weren, so möcht
man nit allein lieb haben reichtum, sunder auch eren. reichtum ist
schwere zugewýnnen vnd mit sorgen zubehalten; vnd so du
reichtum beheltest, pistu nit reich, sunder sorguellig, vnd pist nit
ein herr, sunder ein hüter des gelts. reichtum ist ein
zweýfelhafftige vnd ein beschwerte seligkeit vnd pringt mer
neýdes dann freüden. darumb pistu reich vnd mechttig, so hastu
großen neýd der menschen vnd vil müe, arbeit vnd sorgen, vnd ist
dein reichtum nit bestendig, sunder ýe höher du auff dem glück
rade sitzest,
ýe schwerer der val sein wirdt. das haben ettlich
weýß altueter angesehen vnd haben das gelt verschmecht vnd
hingeworffen; als man liset, das crates philozophus, als jeronimus
schreibt, hab ein grosse pürd goldes geworffen in das mere vnd
gesprochen:< gee hin, du pöser reichtum, ich wil dich ee ertrencken,
dann das du mich ertrenckest.> das thet crates darumb, wann er
ließ sich beduncken, das er nit semlich vnd mit einander möcht
gehaben vnd besitzen die tugenden vnd den reichtum. pictagoras
wart gefragt, ob in auch lustet vnd begeret, reich zusein, do
antwurt er:< den reichtum will ich verschmehen, der durch
miltigkeit wirt verloren vnd durch kargheit erfawlet!> darbeý gab
er zuuerstien, das überflüßige miltigkeit vnd kargheit nit sein
zuloben. curius was widerwertig vnd het befeindet die samites.
dieselben schickten im ein große pürd golds vnd begerten, von
söllicher feintschafft zulaßen. da verschmehet curius das gold vnd
sprach, im wer vil erlicher vnd löblicher, zugepieten vnd
zuherschen über die, die reich vnd mechtig weren, dann sich mit
gelt stillen laßen. das wirt rechter reichtum geheißen, der do ist in
einem sölchen reichen, edelen, starcken gemüte vnd nit in
schnödigkeit des geltz. es schreibt cýcero: wer sich laßt benügen
an dem, das er hat, damit er müg geleben, der ist reich: wann er
begert vnd sucht nit mer vnd last sich beduncken, das er keinen
mangel vnd gelts genug hab. also ist der reichtum nach dem
gemüte vnd nit nach der leüte red vnd nach vil gutes
zuuermercken; das gemüte des menschen vnd nit der schrein oder
kisten, da vil geldes innen ligt, wirt reich. hastu vil gelts vnd pist
dapeý ellend vnd darst des nit geprauchen, wirstu nit reich
geschatzt. pistu begerende vil gelts vnd betreügst alle tag die leüte,
berawbest sie, wünschest den tod deiner freünde vnd
vnderwindest dich irer gescheffte vnd machest dich gegen
ýdermenigklichen vndertenig von des gelts wegen, dise ding sein
nit zaichen des reichtumbs, vnd nach dem der stannd vnd das
wesen des menschen ist vnd vil oder wenig zu seinem außkumen
haben muß, wirt der mensch für reich oder für arm geachtet. hastu
ein tochter, so mustu gelt haben, die tochter außzugeben; hastu
zwu oder dreý töchter, mustu auch gelt darnach haben. als vil
einem ýedem notturfftig ist, wirt er für reich oder arm angesehen;
vnd der mensch, der vil vnd manicherleý wollust haben will, die
das gelt außschopffen, der mag nit für reich gehalten werden. der
recht, ewig reichtum wirt in tugenden vnd nit in vil goldes, silbers
vnd wollußt des leibs vermerckt: wann die tugenden mügen nit
genumen, nit gestolen, nit verprent, nit ertrenckt vnd durch kein
vngewitter oder betrübnuß der zeit verwandelt vnd entzogen
werden; vnd sein allein die tugenthafftigen reich: wann sie haben
vnd besitzen fruchtpere vnd ewige ding, die tugenden, die
nýmmer erfawlen, vnd laßen sich benügen an dem, das sie haben,
begeren nit mere vnd laßen sich beduncken, wie in kein mangel
zustee. aber die pösen, geitzigen menschen, die iren reichtum
setzen auff irdische, zergenkliche güter vnd alle zeýt mer begeren
vnd sich nit laßen benügen an dem, das sie haben, die mügen nit
reich, sunder eilende vnd brechenhafftig geheißen werden. nun
von der armut zuschreiben, sagt secundus philozophus, das die
armut seý ein hessigs gut, ein muter der gesuntheit, ein verachtung
der sorgen, ein erfinderin der weýßheit vnd ein seligkeit an arbeit.
therencius schreibt, das die armut seý ein ellende, schwere gepurd
deßhalben, das die armen alle zeýt den reichen mer geben müßen,
vnd das sie
ine an essen vnd trincken abgeprochen vnd beý
dem pfenning vnd der vntze gewunnen haben, das nemen in die
reichen vnd gedencken nit, wie gar harte vnd schwerlich sie das
haben erôbert. so sagt apuleius, die armut seý allzeit nüchter vnd
messig, hab wenig macht, begere kein lob, seý widerwertig dem
reichtum, eins gewisen kleýdes, einer schlechten zierung vnd eins
guten rats, seý on hoffart, on poßheit, on gewalt vnd on wollust des
leibs; so hab auch die armut vor allten zeiten gepawet die stete vnd
manche kunst vnd hantwerck, damit sich die menschen erneren,
erfunden: wann die not, wer damit vmgeben ist, leret alle künste;
vnd seý auch on manche sünd, damit sich die reichen beflecken,
vnd pillich zuloben. aber der reichtum, als die großen, schedlichen
schiff, ertrenckent mer der leüt, denn er regirt vnd erlöset. ýedoch
ist solicher reichtum zuloben, der on hoffart, on weltlich erzeigung,
on geschreýe vnd on zierung in mittel vnd in gestalt einer
zýmlichen armut ist. epicurus schreibt, das gar ein erberg, löblich
ding seý die frölich armut vnd seý nit ein armut, so sie frölich ist;
vnd wer nach der natur leben will, derselb müg nit arm werden:
wann die natur laß sich an einem kleinen benügen. wer sich aber
nit will benügen an dem, das er hat, wer derselb ein herr über die
welt, dennoch müst er arm vnd ellend sein. es schreibt valerius,
das der mensch hab vnd besitze alle ding, der sich leßt benügen
vnd nit mer begert, vnd hat ein gewiseren reichtum, dann der alle
ding begert vnd besitzen will vnd besitzet: wann der reichtum der
güter ist vnbestentlich vnd sorguellig, so sich ein gutes gemüte des
menschen, der sich lest benügen, nit weiter bekummert. darumb
mag der reichtum nit für seligkeit vnd die armut für ellend geacht
werden. der reichtum, wiewol er ein
frölich stirren hat, so ist er
doch inwendig mit vil bekümernuße vnd pitterheit besprenget,
vnd die armut, wiewol sie ein hertten, grawsamen anplick hat, ist
sie doch mit starcken, gewýsen tugenten begäbet. söllicher
tugenden der armut mügen sechzehen person auß dem römischen
geschlecht elia ein exempel sein. dieselben person zu einer zeýt
haben ein heüßlein vnd ein acker gehabt vnd sich mit gold vnd
silber nit bekümert, vnd waren doch dieselben personen so edel
vnd tugenthafft, das ein fürste der stat ir einem zu der ee gab sein
tochter, der doch so in armut starb: wer der acker nit gewest, het er
dem weýbe kein heiratgut mügen laßen, zu denselben zeiten was
allein ein aufsehen auff frümkeit, wirdigkeit vnd tugendt; ein
ýeder suchte ein gemeinen nutz vnd nit den seinen, dieselben
tugendten vnd nit reichtümer regnirten, waren mechtig vnd
machten freüntschafft. darumb pistu arm vnd ellende, so piß
züchtig vnd gedultig, erkenne dich ein mensche; als julius celsus
schreibt: es ist ein kindigkeit des gemüts vnd nit ein tugende, der
sein armut vnd ellende nit mag gedultiglich tragen, vnd soll ein
ýeder pleiben vnd leben in dem gelücke vnd wesen, dar ein er wirt
gefordert. es schreibt petrarcha von der armut also: o mensch, was
magstu klagen? pistu arm vnd hast wenig zu eßen vnd zu trincken,
so hastu auch das gut dargegen, das die wollust des leibs klein
sein, vnd hast allzeit ein reines, nüchters allter, vnd solliche
messigkeit last nit komen die podagra, nýmpt hin den schmertzen
des hawbtes vnd den schwýndel des hirns, gibt nit vrsach zu
vndeüen, zu grauen, zu schwitzen vnd zu vngestalt der varbe des
anplicks, behelt den mundt vnd leichnam beý natürlichem
geschmack, macht die füeß nit vnstete, die hend nit zittern vnd das
hawbt
nit wanckeln, messigt vnd zemet das gemüte des
menschen vnd macht in in allen dingen vnuerdrossen. darumb,
mensch, laß dich nit peinigen oder bekümern, ob du arm pist, vnd
gedenck, das du nacket auß muter leib pist gangen vnd nacket von
dannen scheiden wirst! gedenck auch, das der herr der hýmel,
dem alle element dienstper vnd gehorsam sein, durch den alle
dingk vnd weltlich gewalt regniren, gen dem alle knýe, hýmlische,
irdische vnd hellische, werden gepogen, ward arme geboren, hat
hie in armut gelebt vnd ist nackende gestorben vnd hat vns durch
sein exempel gelert vnd gezeigt den weg der armut, damit wir
mügen erlangen den reichtum der hýmel vnd kumen zu dem
waren reichtum, got selbst. amen!
wie die welt vnd wie der mensch vnd warumb sie erschaffen sein.
den andern teýl der fürgenumen frage vnd materi auß zufüren,
der do enntlich sein wirdet, das ein weýb zunemen seý, wil ich
zum ersten anzeigung geben, wie die welt vnd der mensch vnd
warumb sie erschaffen sein, vnd dar auß einfüren vnd beschliessen
vnd anttworten auff die frag, das ein weýb zunemen seý, vnd ným
für mich den andechtigen vater. vater vnd lerer lactancium, wann
mein mainung ist, dises püchlein mitt lere vnd meisterschaft der
poeten, der natürlichen meistern, oratorum vnd philosophorum zu
verbringen, wiewol ich auch die lerer vnd meister der heilligen
geschrift, der geschriben rechten vnd der ertzneý anzeigen möcht.
derselb lactancius schreibt von der erschöpffung der welt also vnd
spricht, das der ewig, almechtig got des ersten hab erschaffen vnd
gemacht den hýmel vnd den in die höhe
gehengt, das er seý
ein stule gotes, des erschaffers. darnach hab er erschaffen das
erttrich vnd das gesetzt vnter den hýmel, darauff der mensch mit
anderen geschlechten der thieren wonen müg, vnd hat das
vmbgeben vnd begäbet mit feüchtigkeit der wasser, vnd sein
wonung, den hýmel, hat got mit claren liechten, als mit der sunnen,
mit dem mon vnd mit dem scheinenden gestiren, gezieret, vnd die
vinsternuß, die do widerwertig sein dem liecht vnd von dem
hýmel erleücht werden, hat er gegossen auff das ertrich. in den
hýmel hat er gesetzt ein ewigs liecht, die schare der außerwelten
vnd das ewig leben, auff das ertrich die, vinsternuß, die menschen
mit anderen thieren vnd den tod; vnd sein die oberen des hýmels
vnd die nideren des ertrichs in vndterscheid als das gut vnd das
pöse, die tugenden vnd das laster. das ertrich hat got geteýlt in
vier teýl, die oneinander widerwertig sein, das ein teýl wirt
geheißen der auffgang der sunnen, in latein oriens; der wirt got
zugeeignent, wann er ist ein brunn des liechts vnd ein erleüchter
aller dingen vnd macht vns auffgien zu dem ewigen leben. das
ander teýl, der nýdergangk der sunnen, occidens genant, der ist
widerwertig dem auffgang vnd wirt zugeschriben einem pösen
gemüte des menschen, das do verpirget das liecht vnd einfürt die
vinsternuß vnd macht den menschen vndtergien vnd sterben durch
die sünde: wann als das liecht ist des auffgangs vnd in dem liecht
ist das leben, also sein die vinsternuß des nýdergangs, vnd in den
vinsternuß wirt begriffen der tod. der drit teýl wirt genant zum
mittentage, in latein meridies; derselb ist hitzig vnd nehet sich dem
auffgange der sunnen, darinnen das liecht ist, vnd beý dem liecht
ist die hitze. so wirt der vierd vnd letzte teýl genant zu
mitternacht, in latein septentrio,
der do ist widerwerttig dem
mittentag vnd ist kalt; die selb kelte ist widerwerttig der hitze vnd
nehert sich dem nýdergang, der do pringt die vinsternuße, darbeý
ist gesellet die kelte. disen vier teýlen der welt sein zugeeýgent die
vier teýl des iars. der lentze ist gegeben dem auffgang, der sumer
dem mittentage, der herbst dem nýdergang der sunnen, vnd der
winter ist der mitternacht. nach sollicher außmessung sein nacht
vnd tag gemacht: der auffgang vnd mittentag geben den tag, so
bringen der nýdergange der sunnen vnd mitternacht die nacht, der
tag, den der auffgang bringt, wirt zugeleicht got, dem ewigen tage,
vnd die nacht, die der nýdergangk bringt, dem pösen veind gots.
vnd machen fürbas sollich außmessung das iare, das sich nach
seinem, außgang wider verneüet. nit verner von disen dingen
zuschreiben, wann es gehört in die schule der natürlichen meistern
vnd des gestirns. als nun hýmel vnd erden mit iren gezierden
volbracht worden sein, nachdem der güttigkeit gotes wolgefallen
hat. warden von got erschaffen mancher geschlechten vnd gestalten
thýer, vögel vnd visch. groß vnd klein, ýe zweý, die sich
miteinander möchten mischen vnd den lufft, das ertrich vnd das
mere erfüllen, den allen hat got gegeben die speis auß dem ertrich,
das sie dem menschen zu nutze komen möchten, zu notturfft der
speis, der cleýder, das ertrich zupawen vnd sunst dem menschen
zuhelffen. so nun got alle ding dem menschen zu nutze vnd
zustaten hat erschaffen, warumb hat got mancherleý im lufft, auff
erden vnd in dem mere erschaffen, die do gifftig, schedlich,
widerwerttig vnd feinde sein dem menschen? antwurt lactancius
vnd spricht: darumb, das der mensch ist gefigurirt auß
widerwerttigen dingen, auß der sele vnd dem leichnam: dieselbe
sele ist von hýmel, ist
vnbegreifflich, sýnnlich, ewig vnd
begabt mit dem liecht der verstentnus; so ist der leichnam von
erden, begreifflich, zeitlich vnd begabet mit vinsternuß, die do
widerwerttig sein vnd sich ziehen auff gut vnd übel, das der
mensch des guten müg gebrauchen vnd das übel vermeiden, vnd
hat also got dem menschen die weißheit geben, da durch er müg
erkennen, was gut vnd was übel ist: der mensch möcht nicht wissen
vnd lieb haben das gut, er west dann, das pöse wer, vnd dasselb
zuuermeýden. so nun gut vnd übel dem menschen fürgelegt sein,
alßdann mag die weißheit stat haben, das gut zubegeren vnd das
pöse zuuerachten. darumb hat got erschaffen das gut
zugebrauchen vnd das pöse zufliehen, vnd so das pöse nit
schedlich were, wurden auffgehaben die weißheit, die kunst, die
gedechtnuß, verstentnuß vnd vernufft des menschen, damit das
pöse gemiden werden solle. also mag der mensch das gut nit
gewissen, er erkenne dann dabeý, was pöse seý, vnd ist also gut
vnd pöse erschaffen von wegen des menschen, der das durch sein
weißheit vnd darnach den ewigen got, seinen erschaffer, müg
erkennen. nun ist es on zweýfel, das die welt vnd was dorinnen
ist, sein erschaffen von wegen des menschen. der mensch
gebraucht des feürs, sich zu wermen, ein liecht vnd schein daruon
zuhaben, das essen dabeý zukochen vnd das eýsen damit
zuschmiden, gebraucht des wassers, zutrincken vnd zuwaschen,
die ecker vnd wisen zufeüchten vnd die lennder durch das wasser
zuteýlen. des ertrichs gebraucht der mensch, zuhaben vnd
zuempfahen mancherhand früchte zu essen vnd zu niessen, auff
der eben des erttrichs zu getreide, in den telern zu wein vnd auff
den bergen zu holtze, gebraucht des luffts, wann der mensch on
den luft nit geleben mag vnd gibt
im mancherleý gefluocke.
deßgleichen gibt das mere von vischen zu seiner leib narung vnd
kauffmanschatz auß weitten, frembden lannden. zuerhollen. als
nun got alle ding hett erschaffen zu gut vnd nueze des menschen
vnd im wereitet ein hauß, die welt, dor innen er wonen möcht, hat
got eingefürt den menschen in die welt vnd in erschaffen auß
ertrich, entpfintlich vnd verstentlich nach der volkumenlichsten
forme seiner gestalt, vnd hat gepraucht des amptes eins rechten,
gütigen vaters; als fürpas lactancius schreibt: er hat geformt den
leichnam vnd eingossen die sel, wir sein gancz sein, was wir sein;
vnd wie wir von got erschaffen sein, ist vnbegreiflich vnd
vnuerstentlich in vnßerm gemüte: wann wir sein ein irdischs thiere
vnd vnempfenglich der hýmlischen dingen, die weýl wir mit der
hawt des leichnams vmgeben sein, vnd ist genug der weißheit vnd
vernufft des menschen, zuwißen, zuerkennen vnd zuglawben, das
ein got seý, der vnns vnd alle ding von vnsern wegen hat
erschaffen, vnd wie wir das ewig leben mügen erlangen. aber die
heimlichkeit gotes zuwißen, ist vnns nit müglich: die hat im got
behalten in seinem gewalt. nach dem als got den ersten menschen
adam erschaffen hat in menlicher figur nach seiner gestalt, hat er
gefigurirt das weýb euam nach gestalt des menschen, das also
weren man vnd frawen, die sich miteinander vermischten vnd
möchten kinder geperen vnd die welt mit menschlichem geschlecht
erfüllen vnd mit got das ewig leben besitzen. fürbaß schreibt
lactancius: als got het gemacht den menschen nach dem leichnam,
hat er demselben eingeblasen ein sele von dem lebendigen
prunnen seins heilligen geýsts, der do ewig ist vnd die sele in
ewigkeit beheltet. also ist der mensch volbracht worden nach der
sele, die im das leben
gibt, von hýmel vnd nach dem leichnam,
der do tötlich ist, von erden; die sele muß er widergeben vnd
opfern got dem herren, in ewigkeit zuleben, vnd den leichnam dem
ertrich, so er stirbt, dauon er den empfangen hat. es schreibt
empedocles, der lerer: nach dem von got vier element der welt
beschaffen sein, als feüer, lufft, wasser vnd erden, also seý der
mensch auß sollichen vier elementen gemacht von got: wann er
hab in im etwas von feür, etwas von luffte, etwas von wasser vnd
etwas von erden, vnd seý doch der mensch weder feüer noch lufft
noch wasser noch erden, das beweýst auch lactancius: der spricht
also, das die eigenschafft des ertrichs seý im fleisch des menschen
vnd des wassers vnd feüchtigkeit im geplüte, des lufftes im geiste
vnd des feüers in der natürlichen wirme vnd hitze des menschen.
vnd als die feuchtigkeit von dem ertrich vnd das feür von dem lufft
nit gescheiden mügen werden, also mügen das plut von dem
leichnam vnd die lebendigen hitze von dem geiste nit werden
gescheiden. dauon will ich auch nit weitter sagen, das ich nit auß
der fürgenomen materi gefürt müg werden. nun wie gar
fürsichtigklich, weißlich vnd nützlich der mensch von got nach
allen gelidern inwendig vnd außwendig erschaffen seý, gibt
lactancius also zuuerstien vnd spricht, das got den menschen nit
hab wöllen erschaffen rotund vnd scheübelt sam ein kugel darumb,
das er sich hab mügen bewegen zugien vnd zupiegen allenthalben,
nach dem im notturfftig sein würde, vnd hat des ersten dem
menschen geben das hawbt als das öberste, dorinnen sein, sollen
die sýnne, vernufft, anfang vnd regiment des leichnams, vnd hat
das auffrecht gemacht gen dem hýmel, das der mensch wöll
aufsehen in den hýmel, von dannen er kumen ist, vnd got, sein
schöpffer, erkennen, der im geben hat das leben.
darnach hat
got dem menschen geben die augen, die do gleicht werden den
edeln gestein vnd margarithen vnd sein mit einem subtilen,
liechten heütlein bedecket, das die pildung, die sie sehen süllen,
dorinnen erscheinen sam in einem spiegel vnd fürbaß gesendet
werden in die inneren sýnne des menschen. durch dieselben
heütlein der augen sihet das gemüte des menschen, was
außwendig ist, als durch ein liechtes glas eins fensters. darumb
wirt offt das gemüte vnd will des menschen erkant vnd gemerckt
durch das gesicht der augen. vnd sein dieselben augen rotund
gemacht, das sich ires gesicht in die weýte müge preitten vnd
außteýlen, vnd also gesatzt, das sie sich nit gantz vmbkeren
mügen, sunder bewegen vnd piegen, vnd sein vol einer lawtern,
liechten feüchtigkeit vnd haben in mitten liechte füncklein, die da
werden geheissen die augappfel, dar innen der sýnn vnd
eigenschafft des gesichtes wirt begriffen. ob den augen sein sie mit
wenig hares gezieret, das do heißen die augenprane, die do geben
ein gestalt den augen vnd ein hilffe, das nichtz von oben herabe
darein müge geuallen. beý den augenpranen erwechset die nase;
derselben werden dreý ampt zugeaýgent: des atems vnd lufftes
dardurch zugebrauchen, das riechen vnd geschmacke damit
zubegreiffen vnd die reinigung des hýrnes dadurch zulasen. vnden
beý der nasen zu beiden seitten erheben sich die wangen vnd
packen mit einer zýmlichen geschwulst als zweý püchlein, die
beýde augen beschirmen vnd sicher halten. dabeý ist die gestalt
des mundes nach der lenge, wie nütze vnd wie zýmlich, mag
nýemant außgesprechen. desselben mundes sein zweý ampt: die
speýs vnd narung des leibs damit zuempfahen vnd zureden. in
dem munde ist beschlossen die zunge, damit die wörter werden
gemacht vnd erkant mit hilffe des
gumens, der zene vnd der
lebsen: an sölliche hilff möcht die zunge allein die rede nit
volfüren. darumb heben die kinder nit an zureden, in sein dann
gewachsen die zene; vnd ist die zung ein pote vnd außsprecherin
des gemütes vnd willens des menschen vnd hat auch das ampt, süß
vnd sawre vnd ander geschmacke zu erckennen. dieselbe zunge ist
eingeschloßen vnd bewart mit einem gewelbe der gumen vnd
vmbgeben mit einer mawre der zenen, das ein mensch soll
bedenncken, wie er sein rede wöll setzen vnd bewaren. so sein die
zene gekleýdt mit dem zanfleisch vnd bedecket mit den lebsen, das
sie nit ein grawen, so sie bloß weren, bringen möchten, vnd sein
hertt als ein mülstein, die speýs damit zuertreiben. so ist das hawbt
bedecket mit hare zu gezire des menschen, so es ist das öberst vnd
dem leibe gestalt geben soll. der bart ist geben worden zu
erkantnuß des mannes vnd seiner sterke vnd zu geziere vnd
zeichen der menlichkeit. die oren hat got zweý geschaffen sam die
augen, die do möchten gehören die stýmme der wörtter, sam die
augen gesehen die pildung aller dingen; derselben oren löcher hat
er bedecket zu geziere vnd nit mit linden heütlin, das die oren nit
hangende weren vnd vngestalt, hat sie auch nit mit gepaine
erfüllet, sunder das mittel gehalten, das sie gebrauchsam möchten
sein vnd beweglich. die arme hat got mit painen vnd adern
gestercket vnd mit gelencken, deßgleichen die hende vnd finger
beweglich gemacht zu der stercke, zu der arbeit vnd zu halten, vnd
die vinger mit negeln gezieret vnd hat also nit allein angesehen
den nutz, sunder auch den gezierde des menschen. die füsse hat
got gemacht das vnterst in die lenge, das sie den menschen auff
dem erttrich mügen gefüren nach seinem gemüte vnd willen, die
speýs des leibs vnd ander
sein notturfft zusuchen; hat auch
geben dem menschen ein auffrechte prüst von hýmel voller
vernufft, den mannen zu geziere zweý prüstlein daran vnd den
frawen zu narung der kinder. von dem rucken, von rýben, wie
dieselben geschickt sein, die innern gelider vnd ingeweýde des
menschen zubehüten, vnd von der hawt darüber gezogen,
dieselben zubehalden vnd decken, vnd von den gepainen, dem
marcke darinnen vnd von den adern zusagen, von der kürtze
wegen vnd so sollichs einem ýeden küntlich ist, will ich laßen
pleýben vnd etwas schreiben von den inwendigen gelidern des
menschen. fürbaß hat got den menschen mit inwendigen gelidern
zu notturft vnd nit zu geziere, wann sie nit gesehen mügen
werden, als auch lactancius schreýbt, begäbet. des ersten mit dem
magen, den er in mittel des menschen, das er seý ein vas vnd ein
nemer der speýs, hat gesaczt, die selben zu kochen vnd waich zu
machen vnd fürpas zu solchem saft vnd feüchtigkeit der speis dem
ganczen leichnam vnd allen gelideren zu narung vnd auffenthalten
mit zu taillen: wann der irdisch leichnam muß genert werden mit
safte vnd feüchtigkeit, die do kumen von essen vnd trincken, als
das ertrich mit regen vnd mit reiffen. vnd als der leichnam durch
den magen wirt erneret, also wirt auffgehalten die sele vnd das
leben des menschen durch die lungen, die do an sich zeühet vnd
wideraußlest den geist des lufftes, dadurch der mensch beleibet in
leben. sölliche speýs in magen zu nemen vnd den lufft durch die
lungen zu empfahen, hat got geben den hals vnd zwu rören dar
inn, die einen von dem mundt zu der speýs, die andern von der
nasen zu dem luffte; dieselben rören zu dem lufft, die geet auch
einsteils in den mund, das die zunge müg gebrauchen damit irs
ampts vnd reden, vnd so dasselb teýl
der rören ist zugethan
vnd verstoppfet, mag der mensch nit gereden vnd ist ein stumme.
vnd wenn das essen vnd getranck werden genumen in den leib
vnd durch die hitze gekochet in dem magen, so außteýlt sich
derselbe safft in alle glider vnd macht feücht vnd erneret den
menschen vnd dringt auch in die plasen, die do ist dünne vnd
subtil, die fürbaß von ir sendet die überflüßigkeit in gestalt des
harms. vnd will also von den vnd anndern inwendigen glidern des
menschen nit verner schreiben vnd das senden in die schule der
natürlichen meistern vnd gelerten, bewerten ertzten. von der
vernufft, von dem gemüte vnd sýnnen des menschen zusagen,
schreibt lactancius, das got, vnser schöppfer vnd vater, hab geben
dem menschen sýnne vnd vernufft, das der mensch soll erkennen,
das er von got, der do ist alle verstentnuß, sýnne vnd vernufft, seý
erschaffen vnd geboren vnd seý dieselb vernufft vnd gemüte des
menschen, die do herschet dem leichnam vnd regnirt in dem
hawbte, sam got ist in dem hýmel, vnd steýgt abe in die prüst vnd
in das hertze des menschen vnd neme doselbst ein rat als von
einem verporgen schatze, vnd ist genug zu verwundern, das sollich
gemüte des menschen, es seý im hawbt oder im hertzen oder im
gantzen leýchnam, als etzlich sprechen, ist so schnell vnd
beweglich, das es in einem augenplick durchleücht vnd sihet die
hýmel, fleügt über mer, durchgeet das ertrich, vnd alle ding, sie
sein weit oder preit, sein im gegenwürtig, als wer es das gemüte
gotes. söllich gemüte des menschen mag nýemant gesehen vnd
nýemant erkennen, dann allein got, der es erschaffen hat vnd hat
also den menschen gemacht ewig vnd vntötlich nach dem gemüte
vnd sele vnd nit außwendig an dem leib als ander thýer gewaffent,
sunder inwendig an dem gemüte vnd hat den menschen ploß vnd
nackent erschaffen, das er sich mit dem gemüte, mit den
sýnnen vnd vernufft müg gewaffen vnd gekleýden. aber den
thýeren hat got geben ir sundere waffen als hörner, claen, lang
zene, federn vnd deßgleichen, damit sie sich mügen weren,
beschützen vnd entpfliehen. vnd wiewol ein mensch wirt schwach
vnd kranck geboren, ýedoch ist er sicher vor den thýeren, vnd
mügen die thýer von dem menschen nit sicher gesein: das schafft
alles die vernufft vnd sýnne des menschen, die mer geben dem
menschen, dann die stercke den thýeren vnd die federn den
vögeln. also hat die gütigkeit gotes den menschen erschafen auß
den aller edelsten, volkomenlichsten vnd auß götlichen teýlen, das
er sol sein ein tempel seiner götlichen maiestat vnd ein anseher
seiner werck, die er von des menschen wegen erschaffen hat, vnd
hat im allein geben die sýnne, vernuft, fürsichtigkeit vnd das
gemüte, das er müg erkenen got, seinen schöpffer, sein wercke
verwundern vnd die tugenten vmbfahen. got hat auch den
menschen auffrecht gemacht, das er den hýmel ansehen mag, zu
zeichen, das der mensch, der got mit den augen nit gesehen mag,
sunder den hýmel, der do ist ein stule gotes, soll auffheben sein
gemüte in den hýmel vnd doselbst beschawen vnd contemplieren
seinen schöpffer, herren vnd got, vnd hat also geben dem menschen
ein ewigs gemüte, als got selbst vntötlich vnd ewig ist, das er in
mit sollichem gemüte soll eren, loben vnd liebhaben als einen
gemeinen vater des menschlichen geschlechts, vnd die zungen der
rede, das er sein gedancken vnd die maiestat seins herren
außsprechen müge, vnd hat im vndterworffen alle ding, das er got,
dem werckmeister, soll vndterworffen vnd gehorsam sein, darumb
sollen wir got alle lieben, das er vnser vater ist, alle eren, das er
vnser herr ist, alle danckper
sein, das er vns vil gutes gemacht
vnd erzeigt hat, fallen in alle fürchten, das er gestrenge ist vnd sein
wist an dem gericht des iüngsten tages, vnd sein gotheit mit einem
guten, schlechten gemüte eren vnd anpeten vnd danck sagen: wann
sie ist vol aller gütigkeit, aller tugenden vnd ist ein prunne, darauß
fleüßt alles gut. durch sein götliche genad haben wir empfangen
das liecht seiner erkantnuß vnd seines heilligen, wirdigen namens,
der do ist der name gotes. gebenedeit vnd gesegent, der vns alle
aus veterlicher gütigkeit vnd liebe begäbet hat mit sýnnen, das wir
in süllen erkenen, mit vernufft, das wir in sollen erforschen, vnd
mit erkantnuß, das wir in sollen anpeten vnd sollen vnns erfreüen,
das er sich vnns gantz erzeigt hat vnd hat vnns zu erkenen geben
sein götliche maiestat vnd geweýhet zu dem ewigen leben, vnd in
piten, das er vnns wölle behalten beleibende in seiner lieb, das wir
nýmer von im werden abgeschiden! amen!
die antwort, das ein weýb zu nemen seý.
also haben wir gehört, das got die welt vnd alle ding dorinnen
hat erschaffen vonn des menschen wegen, vnd den menschen, das
er sülle erkennen got, seinen herren vnd schöpffer, solle in dorumb
erkenen, das er in müg eren, loben vnd anbeten, vnd dorumb
anbeten, das er müg erlangen vnd enphahen nach seinem
verdienen den lon der ewigkeit, vnd darumb ewig zufein, das er
müg geleicht werden den engeln vnd müg werden ein ewigs reich
gotes vnd dem öbersten vater vnd herren gedienen in ewigkeit.
nun werden solche ding geheissen die heýmlichkeit gotes vnd
mügen nit werden auffenthalden vnd gemeret dann durch
vermischung des mannes mit der frawen; die selben vermischung
hat got gesaczt in dem paradeis in gestalt der heýligen ee. darumb
ist eim manne zu nemen ein weýb auch durch vrsachen, das die
welt mit menschen erfüllet, die menscheit geewigt, ein geschlecht
vnd name gemert vnd die sünde der vnkeüscheit vermiden werde.
es schreibt valerius maximus, das zu den zeýten des gewalts der
römer warden schwerlich gestrafft die menner, die nit eeliche
weýber nemen wollten: wann als in die natur geben hette die
geburt vnd das leben, also het sie in auch geben kinder zu geperen,
ein geschlechte zu meren vnd die menscheit, wie obgemelt ist, in
ewig zubehalten. so nun ein man ein weýb nemen will, ist im baß
zunemen ein iunckfraw dann ein wittibe, als apuleius schreibt:
wann ein iunckfraw, die do hübsch ist, frum vnd guter siten, ob
sie arm ist, so hat sie doch ein gut heýratgut: si bringt zu dem
manne gut. neu siten des gemütes, ein hübsche gestalt des leibs, die
plumen der iugent vnd die iunckfrawschafft, die do beleibt beý
dem manne vnd nit widergeben noch vergolten mag werden. so
hat auch ein iunckfraw in größer lieb den man vnd ist im
gehorsamer dann ein wittibe, wann sie ist in der lieb neü vnd
waich, ist zuhalten vnd zupiegen in allen dingen nach des mannes
willen sam ein waiches wachs, darauß man machen mag ein pilde,
wie man will, vnd ist nit in fremder lieb gelert noch emsig; so einer
will, so will sie nit, ist sich allzeit besorgen vnd fürchten. aber ein
wittbe bringt nichts neües zu dem manne vnd ist vor von einem
andern berawbt worden, ist in fremder lieb gelert vnd fürsichtig
vnd hat vil fremder siten gewonet, dauon sie der man vnd auff sein
sitten nit wolbringen kan. vnd schreibt auch apuleius, das es seý
zuloben, so ein reichs nimpt ein arms
vnd so sich zusammen
vermischen ein zornigs mit einem gütigen vnd ein stilles mit einem
hefftigen: darauß mag sich begeben ein geschickte vnd temperirte
natur eins kinds. themistodes schreibt, das besser seý, so ein fraw
nýmpt ein frumen, armen dann ein reichen, törheten man: wann es
ist besser ein man, der gelts bedarff, dann gelt, das eines mannes
bedörffent ist. vnd vor allen dingen soll sich ein man hüten, das er
nit neme ein vnwilliges weýb: wann es ist ein große torheit,
schreibt plautus, so einer iagen will mit vnwilligen vnd
vnpendigen hunden. ein vnwilliges weýb ist ein steter veind vnd
wirt seiten zuwillen dem manne, vnd ob sie zuzeiten sein willen
thut, wie klein vnd leicht das ist, dannoch ist es ir schwere vnd
widerwertig; als therencius spricht: es ist kein ding so leicht nit,
wer das vngeren vnd mit vnwillen thut, es ist im schwer. darumb
spricht vgolinus: so ein man hat genumen ein vnwillige,
vnleideliche vnd zornige frawen, ee ein monat verget, last er sich
beduncken, das haws seý voller frawen, vnd wo er hin get oder
sihet, das im vil frawen nach lauffen vnd rawffen. also beschleüßet
theophrastus die fürgenomen frage, das kein wal vnd beschawen
seý, ein frawen zunemen, sunder wie die kumpt, so mustu si
behalten, si seý vnleidenlich, zornig, hoffertig, ein törin oder
weýse: wie sie ist, kan nit vor gewißen werden, sunder darnach in
dem eelichen wesen. ein pferd, esel, ochs vnd ander ding werden
vor versucht, ee man sie kawffet, aber ein fraw, die man zu der ee
nemen solle, wirt nit vor bewert, das sie nit werde verschmecht
vnd mißevalle, ee si werde genomen.
widerwerttigkeit in der ee vnd sunst zudulden.
ob sich widerwerttigkeit zuzeitten in der ee begibet, dieselbe ist
gedultigklich zuleýden: wann wo vil freüd vnd lust ist sam in der
ee, do muß auch zuzeiten sein trawren vnd widerwertigkeit. als
plautus schreibt: wo hönig ist, do ist auch die galle, vnd kein glück
oder freüde wart nie so groß, es wer auch mit trawren vnd
widerwertigkeit gemischet. darumb sollen die eeleüte eins dem
anderen übersehen vnd gedult gen einander haben, ob auch ir
eines auß zoren oder poßheit würd beweget, als socrates der
philozophus hat gethan. derselbe het zwu frawen nach gewonheit
des landes, die kriegten teglich miteinander vmb den alten man;
do spotet er der frawen, das sie vmb in kriegten, also vertrugen
sich die frawen ob dem manne vnd kriegten fürbaß mit im: das
leýd er gedultigklich. eines mals hetten sie großen krieg mit im
vnd gaben im vil schentlicher pöser rede; do gieng er auß dem
haws. do begoßen sie in mit vnreinem wasser von oben herab; do
wischet der gedultig man sein hawbt vnd sprach:< ich west wol,
das nach einem sollichen dondern kumen wurd ein regen.> derselb
socrates, do er fast alt was, do lernet er singen vnd auff saiten
spilen vnd ließ sich beduncken, so er dasselbe nit künt, er het
mangel an künsten vnd weißheit. do sprach einer schmelich zu im:
< du alter narre vnd bestia, wiltu dich nit schemen, das du in
deinem alter wilt lernen singen vnd auff saiten spilen?> antwurt
der weis man gar gedultigklich:< es ist ein größere schande, so
einer im alter nichts kan, dann so er etwas will lernen.> aber
derselb socrates ward von einem mit dem fuße gestoßen; do
verwundert ýederman sein gedult, sprach er:< so mich nun ein
pferd
oder esel het geschlagen, solt ich darumb mit im für
gericht kumen? warumb wolt ichs nit leýden, so mich ein mensch
hat gestoßen, so ichs von eim thýer leiden müst?> mere derselbe
socrates wart von einem mit vil worten geschendet vnd gehandelt;
das leid er vnd sprach:< diser mensch muß schelten vnd
übelreden, wann er kein guts vnd wolreden nit gelernet hat.>
deßgleichen ist dýogenes philozophus gedultig gewest: als er von
einem mit vil worten beschmehet vnd gelestert ward, schwaig er
stille. da wart er gefragt, wie er also stille schwig. antwurt er:
< was soll ich vil mit im kriegen? in disem krieg wirt der
überwinder für den schnödesten geachtet; auch kan ich im souil
vneren nit zumessen, als er imselbst mit seiner rede zugemessen
hat.> ein ander wart deßgleichen dýogenem vneren mit worten.
do sprach er:< diser mensch sagt ware oder leüget. so es war ist,
soll nýemant zürnen von der warheit wegen; ist es aber erlogen,
soll ich es leiden mit gedult: wann er weiß nit, was er reden soll.>
do dýogeni ward gesagt, wie im vil leüt übel retten vnd in
schelten, sprach er:< die weißheit muß von den thoren angefochten
werden; kein pöse zungen mag ýemant pöß gemachen.> solliche
vnd anndre gedult ist in den alten, weisen vettern gewest; als auch
valerius schreibt von der gedult, die anaxarcus philozophus hat
gehabt, der imselbes abpeis die zungen, do im der wütrich vnd
týran in cýppern die zungen außschneiden wolt laßen, als er übel
von dem wütrich het geredt, vnd leid gedultigclich die schlege, die
im zugefügt vnd geben warden. es schreibt auch valerius von der
gedult eins iünglings: als alexander im tempel seiner götter was
vnd dieselben nach seiner gewonheit eren wolt, do stund vor im
ein edler iüngling mit einem reüchfaß vnd weýrach darinnen; do
viel dem iüngling ein
prýnnender kole auff den arm vnd
prennet in so lang, biß alexander vnd die vmbstenden des
geschmacks warden empfinden, nit mýnder bewegt der iüngling
den arm nit vnd ließ auch kein geschreý vnd duldet den
schmertzen, das er nit wurd hindern vnd bekumern den dinst der
götter. do allexander solliche gedult des knaben: vername, ließ er
in desterlenger vor im stien vnd nam ein exempel, wie veste, starck
vnd gedultig sein ritter vnd knecht möchten sein, das pillich der
künig darius, ein veindt allexandri, het angesehen. söllichen schilt
der gedult sollen haben die eeleüte vnd ander menschen: wann, als
cicero schreibt, die gedult ist ein große, besundere tugent, die
allzeit von den weýsen vnd dem gemein volck geeret vnd gelobet
worden ist, vnd hebt auff die gedult den schmertzen oder stillet
oder mýndert in, vnd wo gedult ist, do ist leicht, alle ding
zuleiden. die gedult ist auch ein gesellin vnd helfferin aller ander
tugend, als ouidius schreibt, vnd welche tugent nit wirt gesterckt
mit der gedult, die wirt wol ein wittbe gehaißen. lactancius
schreibt also, das die gedult seý ein öberste tugent, vnd seý
zuzeiten nottürfftig, das der gerecht vnd weýse mensch seý in
gewalt des vngerechten vnd wütrichs, dabeý der gerecht müg
gedult haben vnd durch die gedult emphahen die tugent, als die
heilligen mertrer cristi haben gethan: in denselben ist gewest
große gedult vnd weißheit, wiewol die verechter vnd verfolger der
mertrer, die auß poßheit vnd vngestümheit erplindet waren,
hielten die mertrer für vnweýs vnd thoren, das sie möchten die
pein vermeiden vnd doch gepeinigt wolten werden vnd sterben,
vnd wolten dieselben verechter nit ansehen vnd gedencken, das
kein thorheit in den mertrern möcht gesein, so manig tawsent
menschen in aller welt von frawen vnd mannen
in einem
willen vnd gemüte der mertrer durch den namen cristi sein
gewest. hetten allein die frawen geliten die marter, möchten
gedacht haben die verechter, es wer auß kranckheit vnd
leichtmütigkeit des weýblichen geschlechtes geschehen: aber es
haben auch die menner, die do verstentlich vnd starckmütig sein
gewest, geliden die marter. so haben auch nit allein die kinder vnd
iüngling, die vnfürsichtig vnd vnzeitig des alters gewest sein, die
marter geliden, sunder auch die alten, bestendigen, die eines stettes
vnd volkumenlichs gemüts sein gewest, vnd nit allein ein
geschlecht, ein stat, ein gepurt vnd ein landt, sunder vil
geschlechte, stete, gepurt vnd lender haben geliten die marter vom
auffgang zum nýdergang der sunnen, got geert vnd gelobet vnd an
sich genumen das götlich gesetze, die in solicher marter gedult
gehabt vnd den tod verschmecht vnd da durch das ewige leben mit
got beseßen haben.
das man frawen vnd iunckfrawen zu rechter zeit menner geben soll.
ein hübsche histori, die boccacius geschriben hat, gibt zuuerstien,
das man frawen vnd iunckfrawen zu rechter zeit menner geben
soll, ee das sie durch blödigkeit des fleýschs vnd leichtuertigkeit
des gemütes zu valle vnd schanden kumen mügen, dieselben
histori will ich hiemit begreiffen vnd setzen in kürtze, so es gesein
mag, vnd lawtet also: es ist gewest ein fürste vnd herr, genant
tancredus, der hett ein einige tochter, sigismunda genant, die im
auß der maßen lieb was; vnd wiewol vil fürsten vnd herren sie
begerten zu der ee, mocht sich der vater der tochter nit erwegen
vnd behielt sie beý im über die rechten iar,
das sie pillich ein
man genumen solt haben. doch über lange zeit gab er der tochter
einen man, eines hertzogen son, der in wenig iaren mit tod abging,
vnd kam sigismunda wider zu irem vater ein wittbe. der wollt sie
nit von im laßen aus lieb vnd lust der tochter noch gedencken, ir
einen andern man zugeben. die tochter sigismunda was von leib
vnd gestalt gantz hübsch vnd größer sýnnen vnd vernüfftig,
gedacht vnd nam ir für, wie sie in stille vnd geheim möcht haben
ein liebhaber vnd pulen auß manchen edeln vnd vnedeln, als an
der fürsten höfen gefunden werden. als sie het vermerckt ir aller
wesen, litten vnd gestalt, ward ir wolgefallen ein hübscher
jüngling, der da was einer nýdern geburt, aber von guten sitten
vnd eines edeln, hohen gemüts, des namen was gwiscardus:
denselben iüngling ward sigismunda offt lieplich ansehen vnd in
von tag zu tagen ýe mere beweren vnd lieb haben, deßgleichen der
iüngling, als er vername die lieb vnd willen der frawen, wart
widerumb in der lieb der frawen entzündet vnd gedacht tag vnd
nacht, wie er ir möcht wolgefallen vnd gedienen. sigismunda ward
dem iüngling ein brieff schreiben vnd iren willen zu erkennen
geben vnd vndterweisen, wie er sich halten solt; denselben brieff
beschloß sie in ein holes rore, gab im das rore in schýmpff weis
vnd sprach:< dises rore soltu meiner meýd geben, das sie damit
das feür müg aufplasen vnd erquicken!> gwiscardus, der jüngling,
name zu im das rore, ging zu hawse, öffnet es vnd fände darinnen
den brieff; den lase er vnd erlernet den willen der frawen, wie er
zu ir kumen solt durch ein hölen, die do was heimlich vnd
verporgen vnd ging durch den berg biß zu der kamern, darinne
läge die fraw, was oben mit dörnen verwachsen vnd in der kamern
mit thüre vnd rigeln vermacht. als
nun der jüngling durch den
brieff die gelegenheit der höle vnd des lochs erlernet het, ging er
beý nacht zu dem loche, nam mit im ein seýle, daran gemacht
waren knoden, het sich mit leder vmbgeben, das in die dörnen nit
beschedigten, vnd ließ sich abe in das loch; das ward im von der
frawen des morgens, als die meid aufgestanden waren vnd die
frawe lenger wolt schlaffen, geöffnet, vnd kam also der iüngling in
die kamern; der ward mit vmbgebenden armen der frawen gar
lieplich enpfangen, vnd lebten in großen freüden vnd wollust, ging
darnach wider in das loch, das beschloß die fraw, stund auff vnd
ging herfür. als sollichs von in beýden zu merern male geübet
ward, het tancredus, der vater, in gewonheit, das er zu zeitten
ging allein in die kamern zu der tochter, mit ir redt vnd frölich
was. als eins mals vmb mittentag der vater kam in die kamern
vnd die tochter mit den meiden in garten gangen was, durch
wollust zusuchen, vnd die venster der kamern zugethan waren,
legt sich der vater beý dem pette auff ein pfülben vnd enschlieffe.
do kam die tochter gegangen auß dem garten, die do gwiscardum
auff die selbig zeit het kumen heißen, öffnet das loch vnd ließ in
hinein; do legten sie sich beýde an das pette, waren frölich vnd
spilten nach irer gewonheit. der vater erwachet, sahe vnd
empfände alle ding, die sie beýde begunden vnd theten, schweýg
stille als ein weiser man, damit er sollich übel mit rat vnd vernufft
möcht gestraffen. nach vil freüden vnd wollust ging gwiscardus in
das loch vnd beleýb dorinnen biß in die nacht; sigismunda
beschloß das loch vnd ging herfür. tancredus ging auch in sein
kamern mit großen angsten vnd schmertzen vnd ließ behüten das
loch. da ward gwiscardus gefanngen vnd also in dem leder. damit
er was bedecket, für tancredum
gefürt. als in ansach
tancredus, sprach er zu im:< gwiscarde, ich hett nit getrawt durch
mein güttigkeit vnd lieb, die ich dir erzeigt hab, das du an mir vnd
meiner tochter so übel hettest gethan, als ich mit meinen äugen hab
gesehen.> antwurt gwiscardus:< herr der fürst, der gewalt der lieb
ist größer, dann dein oder mein gewalt mügen sein!> des morgens
vmb mittentag ging der vater zu der tochter nach seiner gewonheit;
die het noch kein wißen, das gwiscardus gefanngen was, vnd mit
weinenden äugen sprach er zu ir:< sigismunda, mein libe tochter,
dein erberkeit vnd tugendt hab ich also bekant, das mir nie in mein
gemüte kumen ist, das du gedacht soltst haben, damit dein
keüscheit versert möcht sein, als du mit gwiscardo hast gethan vnd
ich mit mein äugen hab gesehen. darumb die kurtz zeit, die ich
nach meinem alter zuleben han, will ich in trawren vnd iamer
verzeren, so ich bedenck das übel, das du hast volbracht. vnd wolt
got, so es ýe geschehen ist, du hetst dir fürgenumen ein edeln, der
dir wol gezýmet het, als du dir hast außerwelt gwiscardum, der
von nýdern, schlechten leüten geboren vnd von vnns auß
barmhertzigkeit erzogen ist. den hab ich dise nacht fahen laßen
vnd fürgenumen, wie ichs mit im will handeln. aber wie ich mit
dir soll leben, bin ich noch vngewise vnd vnberaten: die groß liebe,
die ich zu dir als ein vater hab, ermanet mich, dir sollich missetat
zu begeben; vnd das groß übel, das du hast begangen, vnd mein
zoren vnd vngenad reitzen mich, straff vnd pein von dir zunemen;
vnd ee ich ettwas in disen dingen fürnýme zuthun, will ich dein
antwurt vernemen vnd hören.> sigismunda, als sie vername, das
gwiscardus gefanngen vnd ir beýder lieb geöffnet was, do ward ir
hertz mit wee vnd schmertzen beladen, vnd mocht sich kawm
enthaben vor weinen vnd
schreýen. doch überwand ir
großmechtigkeit die weiplich schwacheit, vnd gab antwurt dem
vater mit stetem angesicht vnd auffgehabner stirn vnd gedacht mit
gwiscardo zusterben vnd wolt weder gnad pitten noch den zoren
des vaters senfftigen, sunder mit starckem, vesten mut als eine, die
do verschmecht das leben, sprach sie vnd redet also:< tancrede,
lieber vater, ich mag nit gelawgen, des du mich beschuldigst; doch
will ich mich mit guten vrsachen verantwurten. ich bekenn, das ich
hab lieb gehabt gwiscardum vnd will ine, die weill ich lebe, das
do kurtz sein wirdet, liebhaben, vnd wer müglich, nach dem tode
lieb zuhaben, ich wolt es thun; vnd hat mich nit allein weiplich
begire zu seiner lieb gereitzt, sunder auch dein schulde vnd
versaumnuß, das du mir kein eelichen man geben hast. du solt
pillich gedacht haben, als du von fleisch geboren pist, das du dein
tochter auch von fleisch vnd nit auß steinen oder eýsen hetst
geporen, solst auch pillich bedacht haben, wiewol du pist in dem
alter, wie groß vnd starck der gewalt der natur ist in der iugent
vnd was müssig gien vnd wollust in mannen vnd frawen thün vnd
schaffen. ich bin ein fraw, von dir geborn, iunck vnd voller begire,
hab vor ein man gehabt vnd enpfunden der wollust: sollich
anfechtigung haben mich tag vnd nacht bewegt, geprennet vnd
überwunden; bin dabeý fleýßig gewest, das dir vnd mir nit
schande vnd schmehe darauß möchten erwachsen. vnd als du mir
fürheltest, wie gwiscardus nit edel geboren seý, ist nit sein schulde,
sunder des glückes; wir haben alle von eim menschen adam ein
vrsprung: allein die tugent hat vns vnderschaidlich gemacht, vnd
wirt der edel geheißen, des tugenthafftige werck werden gesehen.
nu hastu mir gwiscardi leben, siten vnd tugenden über ander
edelleüte deines hofs gesagt
vnd gelobet, dadurch du in selbst
für edel seiner tugenthalben hast gehalten. vnd als du zum letzten
hast gesagt, du seýst in zweýfel, wie du es mit mir wöllest halten,
ich pitt dich, leg hin sollichen zweýfel! pistu in willen, gwiscardum
zupeinigen vnd töten, dieselben pein vnd tod will ich nit fürchten
noch dich dafür pitten? vnd sage dir auch: was du mit gwiscardo
begýnnen wirst, ob du dasselb nit mit mir volbringest, so müßen
doch mein eigen hende an mir schuldig werden.> mit disen worten
fieng an tancredus, der vater, zubeinen vnd ging von dannen. do
sprach zu im sigismunda, die tochter:< nu gee hin vnd vergeüß
die zeher sam die frawen vnd mit einem schlage töte gwiscardum
vnd mich, so wir das verdient haben vnd wirdig sein!> tancredus
enphande die großmütigkeit der tochter vnd gedacht nit, das sie
thun wurde, als die wortte von ir gelawtet heten, vnd was nit in
willen, die tochter zustraffen, sunder allein gwiscardum zutöten,
dadurch die lieb der tochter gen gwiscardo wurd genumen, vnd
hieß, das man gwiscardum beý nacht mit einer hantzweheln solt
erwürgen vnd erstecken, aus im nemen das hertze vnd im
zubringen. do sollichs also geschach, name tancredus das hertze,
legt es auff ein guldein schalen vnd ließ es bringen der tochter mit
disen wortten zusprechen:< dein vatter hat dir geschickt dise gabe,
die du lieb gehabt hast, vnd will dich damit trösten, als du zu
merern male dar durch getröst worden pist.> sigismunda die was
in vestem willen, als der vater von ir gangen was, sich selbs
zutöten, so gwiscardus wurd getötet, vnd name der vergifftig
kreütter vnd wurtzeln, prennet vnd distillirt dieselben, domit sie ir
den tod thun möcht, so gwiscardus, als sie besorget, den tod
genumen het. als nun sigismunda die schalen mit dem hertzen het
empfangen, die do was
bedeckt, thet sie die auff vnd fände
dorinnen ligen das hertze. so bald sie das anfalle, gedacht sie, wie
es wer das hertze gwiscardi. do sprach sie zu dem diener, der das
gebracht het, also:< das hertze ist wol wirdig eines gülden grabes,
als du mir es in einer gülden schalen hast gebracht, vnd in dem hat
mein vater recht gethan.> mit disen wortten name sie das hertze,
küßet es vnd sprach:< mein vater hat mich allzeitt lieb gehabt biß
auff dise letzte zeitt meins lebens; dem soltu groß danck sagen
diser gäbe, die er mir hat geschickt!> vnd sahe damit an das hertze,
das sie hielt in iren henden vnd sprach:< o du aller frölichste
herberg meiner begire vnd freüden! vnselig müß der sein, der
geschafft hat, das ich dich mit augen soll sehen: es wer genug
gewesen, das ich dich mit meinem gemüte gesehen het. du hast
volbracht die zeit deins lebens; die dir das glücke hat auffgesatzt,
vnd hast gehabt ein guldens grab, des du wol wirdig bist gewest,
vnd hat dir nichts gemangelt dann meiner zeher; das dir dieselben
mügen widerfaren, hat got meinem vater in sýn geben, das er dich
zu mir geschickt hat: dieselben mein zeher will ich dir bezalen,
wiewol ich mir het fürgenumen, mit drucken augen zu sterben,
vnd will darnach begýnnen, damit mein sele mit deiner werde
gesellet vnd begraben, wie möcht ich ein frölichern vnd sichern
weggesellen haben an dieselben ende dann dich? ich laß mich
beduncken, das dein gemüte vnd begire hie gegenwürtig sein vnd
sein noch mit meiner lieb vmbgeben, wartten mein vnd wollen nit
an mich abscheiden.> mit disen wortten naýget sich nýder
sigismunda auff die schalen, darinnen das hertz lag, on alles
schreýen, als den frawen gewonheit ist, vnd vergoße das wasser
irer augen sam auß einem fließenden prunnen vnd ward vnzellich
küßen das tod hertze gwiscardi vnd mit
armen vmbfahen. das
sahen die maid, die do gegenwertig waren, westen nit, was das
bedeütet, vnd auß erbarmung der frawen warden sie betrübet vnd
fingen an zu weinen, fragten die vrsach des schnellen schmertzen
vnd bekümernuß vnd warden sie trösten, souil sie mochten. als
nun sigismunda genug geweinet het, hübe sie auff ir gesichte,
drucknet die augen vnd sprach:< o du aller liebstes hertz mein, ich
hab ob dir volbracht mein ampt des wainens, vnd ist nit anders
vorhanden, dann das ich dir nachuolge als meinem geferten vnd
beleýter!> nam damit das töttlich, vergifftig getranck
vnerschrockenlich vnd tranck das auß, ging in die kameren, legt
sich auff das pette vnd setzet die schalen mit dem toten hertze auff
ir hertze vnd was wartten des todes. die maide vnd frawen, die
gegenwerttig waren, westen nit, was sigismunda het getruncken,
schickten allzehant zu dem vatter vnd theten im kunt das trawren
vnd wesen der tochter. do erschrack der vater vnd besorgt, ob ir
die tochter den tod het gethan, vnd kam zu ir in die kameren. do
lag sigismunda in todes nötten, vnd mocht ir nýemandts gehelffen;
die beclaget der vater mit großem weinen vnd schreýen. also
sprach sigismunda zu im:< lieber vatter, behalt dein weinen vnd
clagen zu andern dingen, die on deinen willen vnd begeren
geschehen: dise dinck hastu gewölt vnd begeret. du solt nit wainen
von meinen wegen, ich begere des nit vnd will es nit haben, doch
hastu ýe lieb zu mir gehabt, pite ich dich vnd begere, das du mir
die letzten lieb erzaigest vnd wöllest meinen vnd gwiscardi
leichnam zusamen in ein grab legen vnd beschließen, so du nit hast
gewöllet, das ich heimlich vnd verporgen mit im hab mügen leben,
das ich doch tode offenlich beý im werde begraben.> der vater aus
großem schmertzen schwaig stille vnd mocht nit gereden.
sigismunda, als sie enpfande das ende ires lebens, do drucket
sie das hertz gwiscardi an ir hertze, vnd mit zuthunden augen
gesegnet sie die leüte vnd verschide; vnd warden gwiscardus vnd
sigismunda in ein grab gelegt, als sie het gebetten. aus diser
historien ist abzunemen, das sich sollicher jamerlicher, schwerer
vale nit het begeben, so tancredus seiner tochter sigismunde zu
rechter zeit ein man geben het.
wie sich ein fraw halten solle in abwesen irs mannes.
dise hernachgeschriben hýstori oder fabel gibt zuuersteen, wie
sich ein fraw halten solle in abwesen irs mannes, die ich auch auff
das kürtzt auß latein in teütsche bringen will, als ich dann dises
püchlein aus latein an manchen enden genumen vnd geordent hab.
es ist ein stat in welschen landen, genant janua, gelegen beý dem
mere; dieselbe ist an burgern, an reichtum, an narung, an
kawffmanschafft vnd an hanttierung mit schiffen über mere
überflüßig vnd fruchtpar. da ist gewest ein man, genant aronus.
als der man vil jare über mere mit kauffmanschafft gearbeit vnd
vil reichtums erlanget het, gedacht er in seinem gemüte, wie er
weýb vnd kinder, die in solten erben, gehaben möcht, vnd thet also
vleýß durch sich vnd ander sein freünde, wie er möcht gefinden ein
iunckfrawen, die im geneme vnd geuellig were. do was in
derselben stat ein edele iunckfraw, marina genant, hübsch vnd
wolgestalt, die aronus zu einem eeweýbe begert zuhaben vnd
offenbaret also sein willen den eltern vnd freünden der
iunckfrawen. derselben willen erlangt er, vnd ward im die
iunckfraw marina geben zu der ee, vnd die hochzeit
mit großen freüden, frolocken vnd geziere gemacht vnd volbracht. als
nun aronus ein iare beý marina, seiner hawßfrawen, in frölichkeit
vnd wollust was gewest, ward ine verdrießen, in müssigkeit
doheýmen zusein, vnd gedacht, wie er gen allexandriam mit
kauffmanschafft von dannen zuschiffen verleben vnd beraiten
vnd sollichs seiner frawen verkünden vnd zu ir sprechen:< mein
liebe haußfraw marina, das liebst, das ich hab auff erden, biß
frölich vnd erschrick nicht! ich wirde schiffen gen allexandriam;
bitte dich, du wollest kein mißuallen daran haben: ich will bald
herwider kumen. mit disen künsten hab ich gewunnen ere vnd gut
vnd alles, das wir haben, vnd gibt got, das es glücket zu disem
male, so soll mein schiffen damit ein ende nemen. nu thut nott, das
du an dich nemest ein menlichen mut; alles, das ich hab, vnd alle
sorge will ich dir beuelhen vnd in nichten mangel laßen: du solt
frölich sein, so wirt mein weg vnd überfaren auch dester frölicher
wesen. nu ist nichts vndter vnns zweýen zuuerpergen, wann vnser
ere, nutze, schand vnd laster, gut vnd übel sein vns beiden gemein.
ich bedenck, wie du ein starcke, hübsche, zarte, lustige, iunge fraw
pist, vnd erkenne, was die jugent, die gestalt vnd verporgene,
inwenndige hitze der natur würcken sein, also das dir vnmüglich
sein wirdt, die zeit, die ich außen bleýben bin, on ein anndern man
zuleben, wiewol du ýetz als mir nit zweifelt keüschen mut,
begire vnd gedanncken habend bist; doch soll mich sollichs nit
bekümern, was die natur gibt vnd du nit magst vermeiden, vnd
will das zum letzten von dir bitten in aller lieb, souil ich mag, das
du keüsch beleibest, souil dir müglich ist. ich will dir kein hüter
setzen, du soltst der hüter über dich sein: wann kein hüte ward nýe
so sicher, die ein vnwillige frawen möcht
keüsch behalten. so
aber die hitze des geblüte wirt wüten machen vnd magst dich nit
mer auffgehalten, keüsche zu beleiben, bitt ich dich, mein liebe
hawßfraw, du wöllest in den dingen gescheýde vnd fürsichttig
sein, das es nit kum vndter die leüte, das mir vnd dir zu ewiger
schande kumen möcht vnd den kindern, die du von mir magst
empfahen; vnd wie du dich in disen dingen solt halten, will ich
dich vndterweisen. du weist wol, das vil hübscher, starker
iüngling sein in diser stat. auß den allen magstu dir einen
fürnemen, domit du magst wollust haben vnd spilen, der do stille,
weis vnd fürsichttig ist vnd die sache als geren heimlich heltet als
duselbest, vnd solt keinen erwelen, der do seý wild, wanckelmütig,
vngestüme vnd vnerberg: wann derselb möcht es nit heimlichen
gehalten, vnd wurd ýderman kund gethan. das ist, das ich begere
vnd bitte; so du mir sollichs pist zusagen vnd geloben also
zuhalten, wirstu mich hoch erfreüen, vnd will nit, das du mir
antwurt gewest, als gewönlich die frawen in sollichen dingen
pflegen zuthun vnd sprechen: « lieber man, wann kumstu here
mit disen wortten? wie kumen dir sollich gedancken in deinen
sýnn? wie magstu dich damit bekümern? ich halt, du getrawest mir
nit. behüt mich got, sollt mir sollichs zuuallen! mit nichten! ich
bedarff dir sollichs nit geloben, got seý daruor, das ich den tag
erlebe, das sollichs in mein gedancken kume, ich geschweige, das
ich es thun solt. » söllich antwurt, liebe marina, hab ich dir
fürgehalten, das du sie wöllest vermeýden. ich glawb gentzlich,
das du itz gar ein gutten willen vnd fürsatz habest: da wollest
innen beleiben das bitt ich dich, so lengstu magst vnd dein
iugent, begire vnd frecheit der natur mügen erleiden.> als aronus
die rede mit marina, seiner frawen, het gehabt, ward die frawe mit
großer röten ires
amplickes bedecket, vnd das weiplich hertz in
ir zittern, vnd west nit, was sie antwurten solt, wann aronus het ir
mit seinen worten genumen die antwurt, die die frawen pflegen
zugeben; doch mit angsten suchet sie ein antwurt vnd ließ faren die
röten vnd erplaichet, vnd mit zittern wortten redet sie also:< mein
süßer, lieber hawßwirt! mit deinen worten hastu vast vnd vil mein
gemüt vnd sýnne betrübet vnd erschrecket, das ich sollichs von dir
solle hören vnd verstien, das ich mein tag nýe gelernet noch
gedacht hab. du thüst vnrecht, das du mich, ein jungen frawen, mit
disen worten wilt versuchen, bekümern vnd vmbtreiben, vnd
peinigt mich nit wenig, vnd weis nit, was ich reden oder antworten
soll, das du sprichest, du wist wol, ich müg nit keüsch bleiben in
deinem abwesen. ich sag dir: das, was ich ýetz reden wirde, soll nit
anders im hertzen sein, dann es im munde wirdet lauten. ich wolt
ee eins pösen tods ersterben, vnd das man mich ýetz sollt lebendig
begraben, dann das ich den tag erleben solt, der mein keüscheit
vnd vnser ee beschedigen möcht, vnd bin in gantzem, steten
willen, den tag deiner zukunft zuerharren mit keüscheit meins
leibs. ob aber kumen wurd da got vor seý, das anders in mein
gemüte vallen wurde, als du besorgst vnd mir fürgehalten hast, so
will ich mich nach deiner lere halten, verheiße vnd gelob dir es
also, so du es doch gehabt willt haben. vnd ist mer, das du begerst,
das soll auch geschehen, vnd solle dein will allzeit fürgang haben
vnd nit der mein.> aus sollicher antwurt der frawen wart aronus
erfreüet, das er kawm die zeher mocht behalten vnd sprach:< liebe
hawßfraw, was ich von dir hab begert, das hab ich empfangen; so
du mir heltest, das du hast gelobt! dasselb schleüß in dein hertz
vnd bestetig es mit einem vesten gemüte!> des morgens ward sich
aronus mit sein
gesellen auff das mere thun vnd schiffen mit
gutem wind vnd glücke gen allexandria, als sie heten fürgenumen.
marina, sein hawßfraw, hütet das hawß mit eim meýdlein vnd
gedacht stetigs an iren lieben man, an die wort, die er mit ir het
geredt, vnd an das gelübde, das sie gethan het, vnd lebet in grosser
erberkeit vnd keüscheit. sie was iung vnd bei fünffzehen iaren: ob
sie etwas mit vnkeüscheit het begangen, das man dasselb mer der
iugent vnd frecheit dann der poßheit zuschreiben mocht. als nun
aronus etzlich iare von ir gewesen vnd ir hübscheit der gantzen
stat bekant was, kamen die iungling tag vnd nacht für das hawß zu
pferden, zu fußen, spilten, sanngen vnd erzeigten sich in lieb vnd
freüden, wie sie mochten. aber marina thet als ein weise, erberge
frawe vnd ließ sich ir keinen nit sehen; doch zuzeitten sahe sie
durch die klüffte der venster vnd sahe do stien die hübschen,
starcken iüngling, die do sangen, erseüfftzten vnd annder zaichen
der lieb erzaigten, wiewol die iüngling der frawen nicht mochten
gesehen, vnd ward nun zweýfelen in irem gemüte vnd mocht nit
lenger gestillen die verporgen hitze der natur vnd ward mit vil
sorgen der lieb vmgeben; vnnd als sie bedacht, wie sie alein mit
dem meidlein zu hawß wer, kein hüter vnd auffseher het, die stat
vnd zeit das möchten geleiden vnd ir die iugent vnd müssiggien
vrsach gaben, warden in ir enzündet die flammen der vnkeüscheit,
vnd gedacht an die rede irs manns, wie es nit müglich wer, das sie
keüsch bleiben möcht, vnd nam für, seiner lere zuuolgen, wie sie
nit wolt erwelen ein wilden vnd wanckelmütigen, sunder ein
stillen, weisen, fürsichtigen iungling, der ir vnd sein ere lieb het
vnd möcht bewaren. zu denselben zeiten kam gen janua ein
hübscher, iunger, gelerter man, der zu banonia doctor worden was,
dagmanus genant; derselb ging alle tag für marina haws, als
in sein weg auff den marckt zu gien außweist: den ward marina
durch die gitter des hawses ansehen vnd mercken, wie er hübsch,
starck, iunck, züchtig, erberg, guter siten vnd wesens was, vnd het
gehört, wie er weis vnd gelert were; auff den gedacht sie alle ir lieb
vnd gemüte zelegen vnd iren willen mit im zuerfüllen. wenn
derselb doctor ging für das haws, stunde marina frölich vnd
wolgeziert mit hare vnd kleýdern an dem venster, beweist sich
vnd gab im zaichen der lieb vnd mocht doch nichts von dem doctor
erlangen: wann er was guter siten vnd eines schweren ganges,
züchtig, schlug vntter die augen vnd wolt nit sehen in das vennster
der frawen. sollichs thet die fraw zu mererm male, do sie den
doctor domit nit bewegen mocht, schickt sie zu im ein maid in sein
hawß, das er on verziehen zu ir in großen, nötigen sachen sollt
komen. der doctor bedacht, wie die fraw etwas mit gericht beladen
were, vnd ward sich fügen zu der frawen. marina, wiewol sie
hübsche vnd iung was, het sich geschmückt vnd geziert, die
kamern vnd pette bedeckt, als sich gepürt in sollichen dingen, die
maýd ward den doctor empfahen vndter der thüre. do kam ime
entgegen die fraw, empfieng in wirdigklichen mit freüden vnd
nam in mit irer weissen, linden hennde vnd sprach:< ich will vor
gien vnd eüch zaigen den weg,> füret in hinauff in das haws in ein
camern, thet sie zu vnd laße mit im nýder für das pette. den doctor
ward verwundern die schöne vnd wolgestalt der frawen, die
geziere der camern vnd was es möcht beteüten, vnd erschrack. die
fraw ward enzündet, sahe an den doctor mit steten augen vnd
finge an mit im zureden vnd sprach:< dagmane, lieber, weýser
iüngling vnd doctor, die sache, darumb ich dich besendet
han, will ich mit wenig worten sagen. ich bin an zweýfel, du seýest in
guter kuntschafft vnd freünschafft mit meinem man arono. derselb
ist mit kauffmanschafft geschifft gen allexandria, ist aussen in das
dritt iare vnd hat mich hie gelaßen, als du mich sihest. den halt ich
für einen weýsen man, das er mein alter, mein natur vnd
complexen hat erkant vnd mir gesagt, es seý nit müglich, das ich in
seinem abwesen an menlichen trost müg bleiben, das wolt ich im
nit gelawben, aber nun empfinde ich, das es war ist, wann mein
iugent, mein gestalt, mein gemüte vnd natur wöllen nit dulden, das
mir sollich zeit vnnützlich soll entweichen, gleicherweýs als die
ersten plumen des lentze, die bald iren geschmack vnd varb
verlieren vnd dürr werden, so sie von dem natürlichen einfluß
werden gewendt vnd gehindert; vnd hat mich gebeten im zu
geloben, so ich zu disen dingen genaigt wurde vnd mich nit lenger
möcht enthalten, das ich mir soll erwelen vnd fürnemen ein stillen,
weýsen vnd fürsichtigen, der sein vnd mein ere wiß zubebaren: als
ich dich darfür in diser stat hab angesehen. ich getraw, du wollest
mich nit verschmehen; du sihest, wie ich bin hübsch vnd iunck: laß
mich dir geuallen! wir sein hie allein, nýmant soll es erfaren, du
magst mein man verbesen, leb mit mir, wie du wilt!> der doctor
name die frawen beý der hende, erzaigt sich frölich vnd sprach:< o
wie gar ein begirlicher tag ist mir hewt erschinen; eins sollichen
tags hab ich allzeit begeret! ich mag nit gesprechen, das ich vnselig
seý, so mir ein solchs gewünschtes gelücke auffgestanden ist. mein
aller süste marina, du hast mich heütt selig gemacht, so ich
gedencke, wie gar geneme vnd frölich tage wir haben werden vnd
das nýmant anders wissen soll. o wie gar ein aller seligister
mensch bin ich, vnd hindert mich
gantz nichts dann ein kleine
sach, die doch bald hingelegt mag werden. marina, ich will dir
meins hertzen heimlichkeit öffen, so sich die sach also hat begeben,
das du nit verwunderen magst, ob ich die sach verzeühe das
mich doch bekumert, die einem ietzlichen an verziehen wer
zuthun. als ich zu banonia auff der hohen schule nach lernung bin
gestanden, wegabe sich ein auflauff in der stat; ward ich mit ettlich
gesellen gefangen vnd in kercker gelegt, als wer ich des auflaufs
ein vrsache gewest, vnd besorgt meines lebens, wiewol ich gantz
vnschuldig was. da gelobt ich got, dem mein vnschuld bekant was,
so er mich erlöset vnd gesund heim zu meinen freünden kumen
ließ, das ich ein gantz iar keüsch beleiben vnd mit brott vnd
wasser vasten wolt. dasselb hab ich volbracht biß auff sechtzig tag,
die mir nu lenger vnd verdrießlicher werden sein, dann das
meistteýl biß her ist gewest, vnd bit dich, liebe marina, du wöllest
darinnen nit verdriessen haben, das ich das iare müg erfüllen, vnd
wöllest dir die weil keinen anderen fürnemen. doch hab ich sollich
gelübde mit vndterschaid gethan, demselben durch mich vnd
ander ein genügen zuthun, vnd hab biß her weder brüdern noch
freünden wöllen getrawen. nu hab ich sollich groß hoffnung vnd
getrawen zu dir empfangen durch die lieb vnd freünschafft, die du
zu mir halt vnd mir erzaigst, das ich dieselben sechtzig tag mit dir
teýlen will, das du sie halb mir wollest vasten zuwasser vnd prott,
als ich hab gesagt, damit wir dester ee lieblich vnd freüntlich beý
einander mügen gesein: das solltu mir verheißen on betriegen, als
ich des ein getrawen zu dir hab vnd dich in lieb will ergetzen.> die
fraw ward verdrießen die lange zeit, die sie erharren solt, doch do
sie höret die süßen wortt, die ir der doctor gäbe vnd gantz in seiner
lieb enzündet was,
gedacht sie, wie sollich tag der vasten auch
ein end wurden nemen, vnd gelobet im das mit frölichem mut vnd
sprach:< dises vasten, das ich für dich thun soll, bekümmert mich
nit, sunder allein die zeit, die ich warten muß; doch geet ein tag
nach dem andern hýn, vnd sag dir das zu, so wir doch nach
denselben tagen beý einander sein werden.> also schied
dagmanus, der doctor, von ir, vnd marina ving an zu vasten mit
wasser vnd prott, als sie im versprochen het. nach dreýen tagen
kam der doctor zu ir vnd sprach:< liebe marina, heltestu auch das
vasten? laß dich nichts verdrießen! die zeit wöll wir bald
abrichten.> vnd mit mer andern worten schied er von ir. als nun
die fraw siben tag geuastet het vnd sich die natürlich hitze in ir
ward schwechen, ward sie anthun rawhe wintterröcke, die sie
dennoch nit erwermen mochten. als der fünffzehende tag
vergangen was, kam aber der doctor; do mocht sie im nit wol
engegen geen vnd thet doch deßgleichen nit. do sprach zu ir der
doctor:< liebe marina, du bist etwas schwach vnd plaich: ich
merck wol, das du heltest die vasten. mein liebe, süße marina, wir
haben heüt halbe zeitt außgericht: ich bitt dich, du wöllest veste
sein vnd überwinden die natur vnd mir halten den glawben, als du
mir hast zugesagt. es sein noch kurtzer funffzehen tag vorhanden:
die wollen wir enden mitt freüden.> noch vername die fraw nit,
was des doctors mainnung was. do sie nun sechßvndzweintzig tag
geuastet het, do ward ir die natürlich hitz entweichen vnd die
hübsche gestalt des leibs, vnd entgien aller lust vnd begire der
vnkeüscheit, ward kranck vnd leget sich in das pett. aller erst ward
sie bedenncken die weißheit vnd bescheidigkeit des doctors, das er
ir mit auffhaltung vnd messigkeit wolt erweren vnd vertreiben die
vnkeüscheit. am neünundzweinzigisten tag kam zu ir
der doctor vnd fande sie ligen an dem pette vnd sprach:< mein liebe
marina, wie meinstu das? es ist noch ein kurtzer tag vor hannden.>
do ward im marina vallen in die rede vnd sprach:< lieber
dagmane, ich sich, das du mich halt lieb gehabt auß rechter vnd
nit auß schnöder, vnordenlicher vnd vnerberger lieb, als ich mir
het fürgenumen. ich will dich allzeit lieb vnd am allerliebsten aus
rechter, lawter lieb haben, das du mein keüscheit, mein erwergkeit,
mein vnd meins hawßwirts ere hast behalten vnd gelert fürbaß zu
behalten. mein man ist weýs gewest, vnd ich hab recht gethan, das
ich seiner lere geuolgt han vnd hab mir erwelet ein weýsen man:
wann ein weýser mag die vnweýßheit vndterkumen vnnd
peýnigen. gee, mein lieber dagmane, du allerweýster doctor vnd
iüngling, allzeit mit seligkeit, mit freüden vnd gesuntheit! mir,
meinem haußwirt vnd allen vnsern freünden ist nit müglich, das
wir dir solchs guts genüglich danck sagen mügen.> der doctor
dagmanus, als er höret vnd sahe, das sein lernung an der frawen
ersproßen het, ward er sie trösten, ermanen vnd lernen, das sie ire
keüscheit mit messigkeit solt vnd möcht behalten; als das
therencius beweýset vnd schpricht, das die vnkeüscheit kalt vnd
vnfruchtper seý an wol essen vnd trincken, wie auch oben gemelt
ist, vnd ist die erste staffel vnd grade guter, starcker wein zu der
verpotten vnkeüscheit; die sollen frawen vnd manne meiden mit
vleýß: wann die vnkeüscheit, als ambrosius schreibt, ist ein
pittere, sawre frucht mer dann die galle; wer sie versücht, den
raitzt sie, vnd wer sie trincket, den tödt sie. si ist scherpffer vnd
schedlicher dann ein schwert, nýmpt die genad, versert den
leýmut, macht trawrig die engel, schendet den nechsten, erzürnet
got vnd erfreut den teüfel, mag nit güttig gesein vnd sucht rachsale.
den reichtum
verzeret sie vnd kürtzet das leben des menschen,
sie schadt dem gesicht vnd mýndert die sýnne, zerpricht vnd
krenckt den gantzen leichnam vnd verdümet die sele in ewigkeit.
das lob der ee.
hie will ich mit kurtzen worten außfüren das lob der ee, wiewol
die heillig götlich ee nit genug gelobt mag werden; ýedoch will ich
etlich vrsach erzelen, die das lobe der wirdigen ee geben
zuuersteen. des ersten hat gott der almechtig gebraucht des ampts
eines rechten, waren vaters, hat wöllen das menschlich geschlecht
ewig zusein vnd hat des ersten erschaffen den man nach seiner
götlichen pildung, darnach die frawen nach gestalt des mannes,
das also sein solten zwei geschlecht, man vnd frawen, die sich mit
einander möchten vermischen, kinder zugeberen vnd das erttrich
mit menig der menschen zuerfüllen, das dann geschehen solle in
figur der heilligen ee. vnd hat darnach got, der vater, sollich ee
selbst auffgesatzt, geordent vnd angefangen im lußtigen,
wunnenreichen paradeýs vnd zu der zeit der vnschuld. darnach
hat got der herr, als er in menschlicher natur gewest ist, selbs
personlich die hochzeit geeret, gebenedeýet vnd gewirdigt mit
seinem götlichen zaichen, do er das wasser in natur des weins
gewandelt hat. die ee wirt auch gelobt vnd gepreýset von der
natur, die do hat geben den menschen vnd allen geschlechten, das
sie sein begerende, kinder, die in geleich sein, zuhaben. es haben
auch geschribene recht die ee auffgesatzt, das sie solle geschehen
mit beider, mannes vnd frawen, willen, zu bedeüten, das ein
einiger, ewiger wille zwischen in beiden sein solle vnd liebe,
getreü vnd freünschafft. in kürtze zuerzelen, so ist die ee ein erbers
ding, ist ein muter vnd meisterin der keüscheit: wann durch
die ee werden vermiden vnlawtter, fremde begire vnd ander
schwer sünde der vnkeüscheit. die ee ist ein nützs, heilsams ding:
durch die werden die landt, stet vnd heüser gepawen, gemeret vnd
in fride behalten, manich streýt, schwer krieg vnd veintschafft
hindergelegt vnd gestillet, gut freünschafft vnd sýppe vndter
frembden personen gemacht vnd das gantz menschlich geschlecht
geewigt. so ist auch die ee ein frölichs, lustpers vnd süß ding: was
mag frölicher vnd süßer gesein, dann der name des vaters, der
muter vnd der kinder, so die hangen an den helfen der eltern vnd
manchen sußen kuß von in empfahen? vnd so beide eeleüte solliche
lieb, willen vnd freünschafft zueinander haben, was eines will, das
es auch wölle das ander, vnd was eines redt mit dem andern, das
es verschwigen ist, als het es mit imselbst geredt, vnd in beiden
gutes vnd übel gemein ist, das gute dester frölicher vnd das
widerwertig dester leichter. sölliche vnd ander mer vrsachen, die
auch oben sein außgefürt, preýßen vnd loben die heilligen,
wirdigen ee vnd anzaigen die antwort auff die fürgenumen frage,
das einem manne seý zunemen ein weýb, die ich hiemit beschloßen
vnd hingelegt will haben. das lob der frawen.
die wirde vnd übertreffen der frawen zuloben, darzu ich in
sunderheit geneigt bin, will mir sein ein schwere pürd; doch so vil
ich weis vnd vermag, will ich das volfüren vnd des ersten für mich
nemen das lobe, das do kumpt auß weißheit, auß künsten vnd
geschriften der frawen, wann wir lesen, das nichtz grösers, nichtz
wirdigers vnd nichtz
nüczers dem menschlichen geschlecht
dann kunst der geschrifft geben ist. durch die kunst werd wir
vndterweist gen vnns vnd anderen recht zuthun, ein gemeinen
nutz zufürdern vnd ein andechtigs, seligs leben zufüren; vnd mag
keiner recht weýs gesein, der sollicher kunst der geschriffte
vnkündig vnd lere ist: wann derselbig irret, wirt betrogen vnnd
fellet gar leicht in deinen dingen, das nichts mer widerwerttig eim
weýsen man gesein mag. so ist das öffenlich, das alle erkanntnuß
götlicher vnd menschlicher dingen vnd alle weýßheit in der kunst
der geschrifft ist begriffen. söllicher geschrifft nutz vnd gebrauch
wer hat vns geöffnet, wer ist ir ein erfinder vnd lerer gewest? das
sein gewesen die frawen. isis, die fraw, hat nit allein die ersten
buchstaben in egýpten, sünder auch, wie das erttrich zupawen seý,
vnd den gebrauch des flachs erfunden. so hat nicostrata, die auch
carmentis geheißen ist, die lateinischen buchstaben erfunden vnd
dieselben zusammen fügen gelert. saphos hat manich puch der
poetreý gesatzt, die die kriechen durch ir sunder außsprechen,
wolreden vnd kunst in eren haben vnnd behalten. cornelia hat vil
lateinisch brieff vnd epistole geticht vnd geschriben, die nach irem
tode gebraucht worden sein. aspasia ist vast ein gelerte vnd
wolredende fraw gewest, also, das sich socrates nit geschamet hat,
etlich kunst von ir zulernen. so hat centona vil geschrifft aus dem
poeten virgilio auff die alten vnd neüen ee vnd auff das lob gotes
gefüret vnd gewendet. amesia, die do ein menlichen mut gehabt
hat, gaia afrania, calphurnia vnd tanaquill haben vor den
gewaltigen zu rome in vnd außwendig der gericht geredet vnd
gehandelt vnd manchen von schulde vnd vnschulden erledigt.
augeriona hat in der kunst der heýlsamen ertzneý
manchem seinen gesundt widergeben vnd von den pannden des tods erlöset.
ceres, do die menschen auß hertten aýcheln sam das vihe ire
leibnarung nomen, hat erfunden, das erttrich zupawen, die frücht
zusammen bringen, koren zumalen vnd prott zupachen. so hat
minerua gefunden, die wollen zugeprauchen vnd zuweben, die
zale vnd der zale figur, das öle, die wegen vnd ordnung der streit.
darumb sein dieselben vnd ander frawen durch ire kunst,
weýßheit vnd tugent zu denselben zeitten nach gewonheit der
haiden in der zale der göttin geeret vnd gehalten worden. sibille,
der do zwelff gewest sein, haben durch ir götliche weýßheit die
zukunfft vnsers herren christi, sein gepurt von der iunckfrawen
maria, sein leiden, sein tod vnd sein vrstende mit andern artickeln
des heilligen glawben geweýssagt vnd geöffnet. der frawen zu
vnseren zeiten kunst, weýßheit vnd tugende ist nit not zu erzelen,
wann sie sich selbest in allen landen teglich erzaigen; doch zu ere
vnd lobe teütscher zungen will ich hýe bestýmmen die irleuchtige
vnd hochgeborne fürstin, frawen barbara, marggrauin zu montua,
geboren von brandemburg, die vierer zungen sprach gelert vnd
gewaltig ist zureden, als teütscher, irer müterlicher zungen,
welhischer, lateinischer vnd kriechischer, vnd ist auch gelert der
poeten vnd natürlichen meistern geschrifft, die sie durch ir groß
sýnne vnd weýßheit hat erlanget, dardurch sie billich vnd mer
ander ir tugendt, damit sie got begabet hat, nit genug gelobt mag
werden. die frawen mügen auch gelobt werden durch die
keüscheit, durch die lieb vnd getreü gen iren mannen, durch die
gütigkeit, miltigkeit, durch die stercke vnd großmütigkeit vnd
durch ander tugenden, vnd möcht das alles angezaigt werden
durch exempel; das will ich hie vnterwegen laßen, wann es oben
des merern
teýles außgefürt ist, vnd will für mich nemen das
dritte vnd letzte teýl diser materi.
das dritte teýl, wie die male vnd wirtschafft sein zuhalten.
so nun ein man hat genumen ein weýb, ist ein fröliche hochzeýt
mit einem köstperlichen male vnd wirtschafft zumachen, das dann
das dritt vnd letzte teýl dises püchleins wesen soll. stoýci haben
veracht große wirtschafft mit wollust; so haben die epicuri das
höchst gut in wollust gesatzt. aber wir sollen in wirtschefften
frölich sein mit meßigkeit vnd zýmlichkeit nach auffsatzung vnser
elteren, als valerius maximus schreibt: so vnser elteren ein
wirtschaft haben wollten, ward nýmant dar zu gepeten, dann die
gesýpten freünd, auff das, ob manncherleý irrung, zwýtracht vnd
krieg zwischen in erstanden were, das sie durch die freünde in
sollcher wirtschafft vnd frölicheit hingelegt möchten werden, vnd
warden auch alda gesagt vnd gesungen redliche vnd tugenthafftige
werck der elteren, dadurch die iungen zu guten wercken warden
geraitzet vnd geübet, die alten gaben den iungen gute beýspil vnd
vndterweýsung, vnd die iungen lobten vnd erten die alten. sölliche
wirtschafft ward mit offner thüre gehalten, das die augen des
volckes möchten aller erberkeit gezeügen sein. es schreibt
macrobius, das auch in sollicher wirtschafft warden fürgenomen
gutt, leicht, nütz, frölich vnd genem rede vnd frage den gesten, vnd
so sich das zýmet, ward auch von den weýßen vnd gelerten von
weißheit der phýlozophia vnd von andern künsten geredt vnd
gehandelt: wann auch dieselbe phýlozophia leret wirtschafft vnd
alle meßigkeit zuhalten, vnd waren
da vermeiden schwere,
tieffe red vnd schedliche, verdeckte, spitzige wortt: wann verdeckte
wortt, so du ettwas mit wortten redest vnd anders mit den wercken
meinest, dieselben peýßen vnd raitzen vnd werden offt zu
betriegen, offt zu schýmpffen vnd hübscheit geredt vnd auff
genumen, wie ein ietzlicher will vnd er sie verstienende ist, vnd
ziehen leicht zu zoren, zu neid, zu krieg vnd zu vnwillen. darumb
ist besser, sich solcher wort zumaßen; nemlich so die leüte wol mit
wein besprennget sein, ist gar ein kleiner schmertz, der bekümert
vnd zuhertzen get; gleýcherweýs so der mensch in der höhe vnd
schmale stet, mag er leicht gerürt werden, das er fellet. doch
mügen weýs, verstanden leüte sollicher verdeckten, hübschen
wortten gen einander geprauchen, die alle ding zum pesten
verstien. wer sich aber gen ýederman mit hübschen worten vnd
künsten will erzaigen, der wirt gehasset, gleicherweýß als
geschicht mit den vechtern, springern, hofierern vnd anderen
behennden leüten: wellicher sich am basten vnd meisten übet, der
wirt von anderen gesellen seins gleichen abgeworffen vnd
verschmehet. darumb ob du ettwas in der wirtschafft reden bist,
gedenncke, das dein rede geneme seý vnd sich zýme der stat vnd
zeit zureden, wann geneme, zýmliche wortt nit mýnder erfreüen
die leüte der wirtschafft, dann die süßigkeit des weins. socrates
wart in einer wirtschafft gebeten, das er ettwas wolt reden auß dem
prunnen seiner weýßheit. antwurt er, was er wurde reden, zýmet
sich weder der stat noch der zeit: so wölt er auch nit reden, was
sich zýmen möcht. fürbaß schreibt macrobius, das ein ýeder in der
wirtschafft soll fragen den andern, das er künne vnd im leicht ist
zu uerantworten: wann ein ýeder freüet sich, so er soll reden vnd
fürbringen sein lernung vnd kunst, die er mit
arbeit gewunnen
hat, so dieselbig kunst noch wenig leüten wissende ist vnd er
dodurch gelobet mag werden an sein selbs geüden vnd rümen.
widerumb wirt einer beschamet, vnd ist im ein pein vnd pitterkeit,
so man in etwas fraget, das er nit weýs zu verantworten noch
gelernet hat: wann er wirt gezwungen, freuenlich zuantworten vnd
sein rede, ob er recht oder vnrecht sage, dem glücke zu befelhen
oder geben zuuerstien. wie er sollichs nit gelernet hab, das im auch
schande vnd scham bringet, das er dann dem verweiset, der in eins
sollichen gefragt hat. ein landtfarer freüet sich, so er wirt gefragt
von grawsamkeit des meres vnd von gelegenheit frembder,
weýtter lennder, des er sich hübsch beduncket zusagen, das die
anderen nit haben gesehen noch erfaren. ein waidman freüet sich,
so er wirt gefraget vnd sagen soll von hunden vnd vögeln, von
iagen vnd von ander waýdenheit; ein münch vnd ein geistlicher,
so er sagen soll von seinem orden vnd von geistlicheit; ein
hawptman, ein ritter, ein edelman, ein kauffman, ein hantwercks
man ieglicher wirt geren von seinem hanndel gefragt vnd freüet
sich, so er dauon sagen soll. sein aber gegenwärtig in der
wirtschafft alt, erber leüte, von denselben mag man fragen, was
man will, es seý in zugeaýgent oder nit: wann den alten ist wol mit
vil wortten, wöllen alle ding wissen, vnd mag ir nýemant
gesetigen mit wortten. so einer in großen sorgen vnd betrübnüß ist
gewest vnd dauon erlöset worden, der freüet sich dauon zusagen,
so er gefragt wirt; ist er aber noch damit begriffen, so hüt dich
dauon zufragen vnd frag nýemant von sachen, die er nit geren
höret, noch von missetat, die einer hat gothan, noch von pein
darumb erliten. ist einer in großer herren potschafft gewest vnd
hohe von in geeret vnd belonet oder hat in einem streýte
überwunden
oder ist im sunst glück zugestanden, dieselben
wöllen allzeit gefragt sein vnd sein begirlich dauon zureden. das
auch die vngelerten mit den gelerten gemeinschafft haben, ist
zuloben, als fürbaß macrobius schreibt, dadurch sie kunst vnd
weýßheit von in mügen begreiffen. denselben gelerten vnd weýsen
zýmet paß, des morgens wirtschafft zuhaben dann des abents, vnd
sollen reden von irer kunst vnd weýßheit, von keüscheit vnd auch
sunst von hübschen, lustigen, erberen dingen vnd nit von
gemainen, wissentlichen sachen, wann in sollichs für
leichtuertigkeit zugeschriben möcht werden. also soll ein
wirtschafft, die löblich sein will, nit allein mit wollust der speýs
vnd des leibs, als tulius spricht, sunder auch mit der schare der
freünd vnd günner vnd mit hübschen, lieplichen reden vnd dingen
gemacht, geordent vnd geziert sein: wann nit allein essen vnd
trincken vnd wollust mit frawen zuhaben, sunder auch gute,
löbliche, fröliche wort, als epicurus schreibt, machen süß vnd lüstig
die wirtschaft. was aber vnnützer vnd verlorner wort gemeinlich
in der wirtschafft vnd darnach geredet werden, ist zu guter massen
wissent. dauon schreibt petrarcha, das dieselben rede also
geschehen vnd lawten:< das essen hat nit recht geschmeckt; so ist
das übel berait gewest, das nit gesaltzen, das versaltzen; das nit
genug gesoten, das versoten; das ist zukalt vnd das zuhaiß gewest;
das solt vergangen sein, vnd das noch werden; der knecht hat nit
gehört; so hat der geschwigen, der geschrýen, der ist nit gehorsam,
der zufaule vnd der zubehende gewest; so hat der die gleser nit
gewaschen; der hat zehen wein, der waýchen vnd der sawren auff
den tisch gesatzt.> so sprechen auch etlich, als plautus schreibt:
< was hat not gethan, so köstenlich zuleben, souil essen vnd
sollichen wein zugeben? ich maine, er seý vnsinnig gewest, er hat
für zehen gesatzt, daran sich dreýssig liessen benügen.> das
man in zu lieb hat berait, das straffen vnd sehenden sie vnd essen
doch dasselbe, vnd spricht ir keiner:< des essens ist zuuil! haýß die
vische, die rephüner, das gesoten, das gepraten, das gepachen
auffheben!> sunder sie begeren des alles, eýlen darüber vnd essen
das. so sprechen etlich ander, als vgolinus schreibt:< ich wolt lieber
essen aýer dann ponen.>< so wolt ich lieber essen mandeln dann
kicheren.>< vnd ich lieber von eim kitze dann von eim
schweinlein.>< so wolt ich lieber essen eins hunes dann einer
schwalben.>< vnd ich lieber ein rephun dann enten.>< so wolt ich
lieber essen visch dann linsen.> söllichs kriegs ist nit allein vol der
sal, da man isset, sunder das geschraý wirt gehört durch gaßen
vnd straffen. sollich widerwertigkeit vnd verdrießen kumpt auß
wirtschafft. so ist auch das ein verdroßen ding, als aber schreibt
petrarcha, so vil reich vnd weise leüte durch lust der speýse
zusammen kumen vnd von hohen erberen sachen werden
genumen. es wer löblicher, das dieselben lere vnd nüchter beliben
oder do heýmen ir noturfftige speýs enpfiengen, dann beý den
leüten sich mit vil erdachten vnd schedlichen essen vnd trincken
übersetigen. doch so wirt nit die wirtschafft, die do ordenlich vnd
mit wescheýdenheit ist, beschuldigt vnd verdampnet noch die
menschen die geren essen vnd trincken das beste, so sie das haben,
sunder die sich vnmeßlich überessen vnd übertrincken vnd mere,
dann ir natürlich hitz mag verzeren, sich beladen. dieselbigen
vnmessigen müssen sein feücht vnd hitzig, plaich vnd vngestalt,
schwitzen, zitteren vnd schmecken, so die messigen sein drucken,
dürre, starck, hübscher gestalt vnd wolrichende. es sagt auch
macrobius: wer mancherlaý wein neüßet vnd trincket, wie wol des
nit vil ist, derselb vellet in behende trunckenheit;
so werden
auch die alten balde truncken vnd werden kale vnd grae von
vnmeßigkeit. das kumpt durch gebrechen natürlicher hitze, die
durch sollich vnmeßigkeit wirt verzeret. darumb ist vnmeßig
essen vnd trincken allezeit zumeýden, nemlich mancherlaý gemüs,
die do mancherlaý würtze an sich nemen: dieselben beschweren
vnd krencken die natur. das hat socrates angesehen vnd geraten,
sollich essen vnd trincken zumeiden, die über den hunger vnd
dürst bringen begire vnd wollust. wir lesen, das vnmeßigkeit des
weins auch übergangen hab die heilligen veter. noe, als er ging
aus der archen, schreibt lactancius, do pawet er mit vleýß das
ertrich vnd pflantzet den ersten weingarten mit seinen henden. do
er nu die frucht des weins wart versuchen, do wart er frölich vnd
trancke biß auff die trunckenheit, entschlieffe vnd blaýbe nackend
ligen. das ersache einer aus seinen sönen, der do hieß cham; der
bedeckt nit seinen nackenden vater, sunder ging herauß, fordert
sein brüder vnd zaigt in den vater. dieselbigen söne wendten abe
ire antlütze von dem vater, namen einen mantel vnd bedackten in.
da noe das erlernet, verfluchet er seinen son cham vnd traýb in
auß. da kam er flüchtig in das land arabia; das ward von im
geheýßen chanaan vnd die leüt warden gehaißen chananei.
dasselb geschlecht ist das erste gewest, das got nit erkant hat; wann
ir herr vnd fürst cham ward verflucht vom vater vnd wolt nit von
im nemen die erkantnuß gottes: dieselben vnwißsenheit der gotheit
hat cham gelaßen seinen nachkumenden. deßgleýchen ward loth
von übrigem wein überwunden, das er leiplich erkannt sein
tochter; vnd vil ander groß sunde vnd missetat kumen auß
vnmeßigkeit des weins, die sich teglich erzeýgen vnd nit not ist
zuerzelen. es schreibt plautus, das der wein seý gar ein gescheýder
ringer: wann so er ringet mit den alten veteren, so heltet er in
die füß, das sie weder gien noch stien mügen vnd wirffet sie
darnýder. anaxarsis hat gesprochen, das ein weingarte bring
dreýerlaý trawben: den ersten trawben der freüden, den anderen
der trunckenheit vnd den dritten der not vnd angsten. so spricht
apuleius, das in dem pecher des weins seý vierlaý getranck: das
getranck des durstes, der freüden, der wollust vnd der
vnsýnnigkeit. pictacus, der do ist gewest einer auß den sýben
weýsen in grecia vnd ein gestrenger ritter, do er höret, das vil
weins gewachsen was in der inselen mitilena, do wolt er fürkumen
die trunckenheit der menschen vnd machet ein gemaines gesetz:
wer in trunkenheit sündet vnd vnrecht thet. der solt zwýfach
gestrafft vnd gepeinigt werden; vnd sprach pictacus, das der wein
wer gut auß der natur vnd wer pöß auß der vnmessigkeit.
dieselben vnmessigkeit zuuermeiden, hab ich geben zuuerstien,
vnd hab nit gemacht ein wirtschafft von mancherlaý essen vnd
trincken, als maro schreibt, do ein essen auff das ander wirt
hergetragen, vnd magst nit gewissen, was du vor dem anderen
erwelen vnd essen solst, vnd do die pecher mit mancherlaý wein
vnd großem geschraý werden gesatzt auff den tisch, gekrönet vnd
auß getruncken, biß der morgensteren an den hýmel kumet: beý
sollcher vnmeßiger wirtschafft ist groß sorg, müe vnd arbeit, wie
man dieselben mag weraiten, vnd ist größer pein, mancherlaý
erdachte speýs zuerfinden vnd haben, dann wollust, dieselben
zuessen vnd niessen. darumb gibt socrates ein kurtze lere vnd
spricht: so du gut gest vnd freünde hast geladen mit dir zuessen,
was du in gibst, dieselben sein benügig; sein sie aber nit gut geste,
wieuil du in gibst, sie verachten vnd schelten das. also ist
überflüßigkeit des týsches allzeit zumeiden, wann dieselbe
manchen weýsen vnd feierten von seiner weýßheit vnd kunst
abwendet vnd lest in zu denselben nit kumen, als valerius schreibt
von eim iüngling zu athenis, des namen gewest ist polemo.
derselb, wiewol er zu großen, hohen dingen geschickt was, lag er
doch tag vnd nacht in thaberen vnd weinheüseren vnd achtet
weder ere noch lobe. als er eins morgens auß der thabern zu
hawse wolt gien vnd was beschwert mit wein, trug auff dem
hawpte ein krentzlein vnd was schentlich gekleidet, fande er offen
stan das haws des lerers xenocratis, gieng in die schule des
meýsters vnd satzt sich nýder, das er die hohen lere vnd weýsen
gepote des meýsters mit seiner trunckenheit möcht verspoten. da
ward xenocrates leren vnd reden von der meßigkeit, dadurch
polemo also bewegt ward, das er hinwarffe das krentzlein des
hawpts vnd ward bedecken die nackenden arme vnd hinlegen alle
sein vnmeßigkeit aus der einigen lere des meisters vnd kam zu
großen, hohen künsten vnd weýßheit, die do nýmant versperret
sein, dann die sich vnwirdig machen, der nit achten vnd
verschmehen.
von ellende, kranckeit vnd widerwertigkeit der menschlichen natur.
ich hab gemacht vnd geben ein wirtschafft on eßen vnd trincken,
so will ich auch machen ein tantz on saýtenspil vnd frölicheit, vnd
will alhie geben zuuerstien das ellende, die armut, die erparmung,
die kranckheit vnd widerwertigkeit der menschlichen natur.
dauon schreibt apuleius also: der mensch ist die höchste vnd
wirdigste creatur auff ertrich, er ist von got mit vernufft, mit
verstentnuß vnd mit
der rede begabet; deßhalben ist er
vntötlich erschaffen, vnd ist doch der mensch vndtergeworffen
mancherhanden betrübnuß, sorgen vnd angsten, müe vnd arbeit,
kranckheit vnd schmertzen vnd eins schnellen, vngewýsen tods
wartende. so schreibt petrarcha, das des menschen leben auff
disem ertrich seý nit anders dann ein schreine der arbeit, ein plahe
des übels vnd ein steren der freüden, der pald vndtergat, seý ein
erschreckenliche wüstung, ein laýmicher see, ein land voller
dörner, ein rawhes tale, ein spitziger berg, ein finsternuß der höler,
ein vnseligs ertrich, ein steiniger acker, ein wald voller beren, ein
krawtige wisen voller schlangen, ein plüender garte on frücht, ein
prunn der sorgen, ein fließendes wasser der zeher vnd ein mere
aller vnseligkeit, seý auch ein falsche freüd, ein vnnützes weinen
vnd erseüfftzen, ein ewige sorge vnd emssigkeit, ein gesichte des
schmertzen vnd steter kranckheit. ein doctor zu bononia, baptista
de sancto petro, seliger gedechtnuß, schreibt in einer epistel, das
das leben der menschen seý also ellende vnd vnselig, das er nit wol
müg gefinden ein anfange dauon zusagen. doch sagt er vnd
spricht: was mag trawriger vnd ellender gesein, dann so die
menschen, die do heýmen ein frölichs, erbers leben solten füren,
sein vmgeben mit feinden, die sie belegt haben vnd alle tag
anfechten, mit in streitten vnd stürmen, do man sihet fliegen die
geschos über die mawre vnd die selben mit püchssensteinen
zurütten, die heüser zuprechen, ploßer schwerter zugebrauchen,
frawen vnd menner erschrecken, die hunger vnd dürst vnd allen
gebrechen müßen erleiden, vnd so die zýnnen der stat von den
feinden werden besessen, sehen die gotzheüser zu berawben, habe
vnd gut der menschen zuerreýßen, zu prennen vnd sie aus den
heüseren zutreiben, zufahen, zuschlahen, zuwunden, in kercker
zulegen vnd aus dem lande zupannen oder zutöten, die kinder vor
gesichte der veter abzurichten vnd die töchter vnd weýber an irer
keüscheit zubeschemen, fürbas schreibt er: so ein mensch geet
durch die stat vnd über die gaßen, so vindet er nit anders dann
fluchen, schelten, zürnen, übelreden, nachreden vnd verserung des
leýmuts, neýd, haß vnd alle poßheit. so ist vndter dem
handtwerckman vnd kawffman nit anders dann verdeckte,
geferbte wort, liegen vnd betriegen vnd kein glawbe. so vindet
man vor den richtern vnd gerichten nit anders dann groß krieg,
geschraý vnd vneinigkeit, valsch aýde, hinterkumen vnd gekawffte
vrteýl; die pösen, vngerechten werden erfreüet, vnd die frumen,
gerechten, die armen, die wýttwe vnd waýsen vndtergedruckt, vnd
wirt der reiche gehört vnd angesehen. in der fürsten höfe vindet
man lötter buben, spilleüte, schmaýcher vnd zutrager: dieselben
werden erhöhet; vnd findet iung, küne leüt vnd die mechtigen, die
gewalt thün den armen vnd schwachen. vndter den dinstleüten,
knechten vnd maiden, ist nit anders dann der herrschafft übel
reden vnd vngetreüe sein: sie abtragen, stelen vnd lawffen
hinweck, sein seümig, fawl, langsam, schleffrig vnd fressig vnd
thün nichts mit willen. vndter den kinderen, die am liebsten sein,
ist vil bekümernüß vnd peinigung der elteren: so sie kranck sein
oder sterben, so sie mit schmertzen werden geboren, mit müe vnd
arebeýt erneret vnd vndterweilt, so sie denn den elteren nit volgen
vnd gehorsam vnd auff kein gut werck, sunder auff vntugenden,
schande vnd laster, auff vngestümheit vnd verzerung des guts
genaýgt sein. der eefrawen halben werden die menner gepeinigt:
haben sie groß heýratgut, so sein ſie vnleidenlich; ſein ſie edel, ſo
volgt in nach hoffart; fein sie hübsch vnd wolgestalt, so sein sie
verdechtlich
mit fremder lieb; sein sie aber vngestalt, so
werden sie verschmehet vnd gehaßet; sein sie kleffig vnd
wolredende, so kriegen sie allzeit mit den menneren, sie klagen, sie
schreýen, sie weýnen vnd erseüfftzen, sie wöllen haben hübsche
kleýder vnd geschmücke, sie sein zerhafftig vnd fürn die menner
in pösen, süntlichen gewýne des gutes. ich möcht hie vil mere
ander bekumernuß vnd ellende der menschen erzelen, die selbst
einem itzlichen nach seinem stande vnd wesen sein bekant vnd
sichtigklich erzaigen, als mit wachen, mit früe auffstien, mit hitz,
mit frost, mit regen, mit schne, mit winden, mit arbeiten, mit
vnrue, mit krieg, mit feintschafft, mit forcht, mit besorgknuß vnd,
das das größt ist, mit gewißheit des todes vnd vngewißheit der zeit
zusterben. innocencius, der dritt bapst des namen, beclagt also die
menscheit vnd spricht: so der heillig man iob hat gesprochen dise
wort:< warumb bin ich außgangen von leib der muter, das ich
solle sehen arbeýt vnd schmertzen vnd das mein tag sollen verzert
werden in irrung vnd widerwerttigkeýt?>, was solle vnd mag
dann sprechen ein ýeder mensch, der mit sunden ist beladen? nit
annders dann dise wort: o mein liebe muter! warumb hastu mich
geboren ein son der pitterkeýt vnd des schmertzen? warumb bin
ich nit in deinem leib gestorben oder als bald ich auß deinem leib
kumen bin? warumb bin ich auß deinem leib genummen worden,
warumb erneret mit der milch der prüsten vnd bin geboren zu
verprinnen vnd zu einer speýs des feürs? ach das ich nit ertötet bin
worden in muter leib, vnd das mir mein muter nit ist gewest ein
grab vnd ir leib ein ewige gepurt! so wer mir gewest, als wer ich
nie kumen von muter leibe zu dem grabe. wer gibt meinen äugen
den prunnen der zeher, das ich müg bewainen den ellenden
eingang
in dise welt der menschlichen aýgenschafft vnd das
strefflich, süntlich wesen der menschlichen wonung vnd beleibung
in diser welt vnd den grawsamlichen, verdamplichen außgang des
menschlichen abschaidens aus diser welt? söllichs mag ich on
vergießung der zeher nit bedencken, vnd so ich bedencke, auß was
materi der mensch erschaffen vnd wie er sein leben fürende ist vnd
was er künfftig sein wirdet: er ist erschaffen auß erdtrich, wirt
geboren in sünden vnd zu peýnen vnd thut böse, schnöde werck,
die nit zýmlich sein, vnd muß werden ein speýs des feürs, ein essen
der würmen vnd ein übelschmeckendes aß des flaisch. ferner
dauon zureden: der mensch ist erschaffen aus stawbe, aus kotte
vnd aus aschen vnd wirt geboren aus vnsawbrigkeit des
menschlichen samen in hitze der vnkeüscheit vnd in sünden, zu
arbeit, zu forcht, zu schmertzen vnd zu dem tode. so würckt der
mensch böse werck vnd täte, damit er belaidigt gott, den nechsten
vnd sich selbst, thut schnöde ding, damit er beflecket sein gewißen,
sein leýmut vnd sein person, vnd volbringt eýtel, leichtuertige
werck, damit er versawmpt die ernstliche, die nütze vnd die
notturfftige. so ist vnd wirt der mensch künfftig ein essen des feürs,
das ewigklich prýnnet vnd ist vnaußleschenlich, ein speýs der
würmen, die allzeýt nagen, vnd ein grawsams aß des flaýsch, das
allzeit schmecket vnd stinckt. also hat got der herr den menschen
aus erttrich erschaffen, die do ist das vnwirdigst element. die
planeten vnd gestiren sein gemacht auß feür, die winde aus dem
luffte, die vische vnd vogel aus wasser, aber der mensch vnd
andere thýer aus erttrich vnd werden in erttrich gewandelt, vnd
wirt ein ietzlich mensch geboren on kunste, on rede vnd on
tugende, in wainen, in
schwacheit vnd kranckheit vnd in
kleiner vndterscheid von den vnuernüfftigen thýeren, die in
etlichen sachen übertreffen den menschen: wann dieselben werden
geboren, so gien vnd kriechen sie, das der mensch nit mag gethun.
der mensch, so bald der geboren wirt, beclagt die natur vnd die
ersten elteren adam vnd euam: ist es ein knab, so schreýt er a, ein
meidlein e. er wirt enpfangen in vnlawterkeit, wirt geboren in
trawren vnd schmertzen, wirt erneret in angsten vnd arbeit vnd
wirt erzogen vnd behalten mit emsigkeit vnd vorcht vnd kumpt
nackende vnd arme von hýnnen. das ellende vnd vnwirdigkeit des
menschen wirt auch gemerckt beý den kreütern vnd pawmen:
dieselben bringen blute, lawber vnd fruchte, so der mensch bringet
leüse, nieße vnd würme: dieselben geben öle, wein vnd balsam, so
der mensch gibt speichel, härme vnd kote; dieselben sein
süßschmeckende, so der mensch übelriechende ist. fürbaß so ist
das leben des menschen gekürtzet vnd abgebrochen. im anfange
der welt lebten die menschen neünhundert iare vnd mere; darnach
warden sie abnemen, vnd sprach der herr zu noe:< mein gaist soll
nit ewig beleiben in dem menschen: wann er ist flaisch, vnd süllen
sein iare sein hundert vnd zwaintzig.> darnach ward mere
abgeschniten des menschen leben, vnd ward von dauid, dem
propheten, gesprochen: die tage des menschen sein sibitzig iare; so
er aber in krafft achtzig iare erlebet, hat er nit anders dann arbeit
vnd schmertzen. darumb spricht iob: ein mensch, das von der
frawen wirt geporen, lebet wenig zeit, wirt mit vil ellende erfüllet
vnd vmgeben, get auß von muter leib als ein blume, wirt zerriben
vnd fleühet als der schate, beleibt nit stendig in einem wesen. nun
zu vnnseren zeiten sein wenig menschen, die do kumen zu viertzig
vnd fast wenig zu
sechtzig iaren; vnd wellcher das alter
erlangt, des hertze vnd gaýst wirt gepeýnigt: das hawpt wirt er
rütelen, der attem wirt im schmeckende, das antlitz wirt sich
runtzelen, die augen werden trübe, die nasen trieffende, die oren
tawbe, die zen schwartz vnd fawle, das hare vellet hin, die glider
zittern, vnd wirt balde zu zoren bewegt vnd schwerlich dauon
genumen, glawbt, was man sagt, ist geitzig vnd karck, trawrig vnd
klagt, ist behennde zureden vnd trege zuhören, er lobet allte ding
vnd verschmehet die neüen, er schiltet das gegenwürtig vnd
preýset das vergangen, er erseüfftzet, schlaffet vnd ist stetigs
betrübt, bekumert vnd kranck. nu in ein gemein zureden: die
menschen lauffen hin vnd lauffen her, auffsteigen die kobel vnd die
berg, sie gien durch teler vnd gruben vnd in die höler, sie
außecken das inwendig des erttrichs, die tieffe des meres vnd der
wasser, die vinsternuß der weider vnd die vnweg der wüstung, sie
schmiden vnd gießen das ertzte, graben vnd polieren die stein,
abhawen vnd arbeitten das holtz, weben vnd machen tücher,
schneýden vnd neen kleýder, pawen heüser vnd ecker, pflanzen
gertten vnd weinwachsse, sie vischen, vögeln vnd iagen, sie
gedencken vnd ratschlagen, sie clagen vnd kriegen, sie abnemen
vnd stelen, kawffen vnd betriegen, fechten vnd streitten, wie sie
hab vnd gut mügen gewýnnen vnd meren, ere vnd wirden
erlangen vnd sich erhöhen; vnd ist doch sollichs alles nit anders
dann müe vnd arbeýt, eýtelkeit vnd peýnigung des gemüts, als
salomon vnd ecclesiastes haben gesprochen. dieselben möcht ich
mit vil wortten anrürn: das will ich den andechtigen der heilligen
geschrifft vetern vnd lerern befelhen. die weýsen vnd gelerten, was
haben sie aus irer weýßheit vnd kunst, so sie erforschen vnd lernen
die
höhe des hýmels, die praitte des erttrichs, die tieft des
meres vnd disputieren vnd handelen von allen dingen, sein allweg
in lernung vnd leren die andern? haben nit anders dann arbeit,
schmertzen vnd peýnigung des gaýstes; vnd als pald einer an
weýßheit vnd künsten wirt erhöhet, von stunden wachsen die
sorge, die werden gehawffet, vnd vasten vnd wachen genieret, vnd
wirt die natur des menschen geschwecht, der gaist gekrencket, der
schlaff genomen, die begir des essens aufgehabt, der leib geseýgert,
vnd werden dieselben weisen vnd gelernten an in selbst
brechenhafftig vnd kumen nit zu halben tagen der auffgesatzten
zeit, sunder ein ellends leben füren sie vnd beschließen das mit
einem ellenden ende. was soll ich nun sagen von den armen, die
durch ir missetate werden gestraft zu dem tode? dieselben werden
geklempt an negeln der vingern, werden gezwungen in panden an
henden vnd füßen, auffgezogen an saýleren, mit gaýselen vnd
kolben geschlagen, in die kercker gestoßen, gepeinigt mit hunger,
mit steinen geworffen, mit dem schwert gericht, werden
verprennet, zerrissen mit hacken, an den galgen gehengt, werden
ertrenckt vnd geworffen aus der höhe, lebendig begraben,
geschundten vnd geuirteýlt. ist nit sollchs grawsam vnd
vnmenschlich, so sie auch werden geben zu speýs den vogelen des
hýmels, den thýern des erttrichs vnd den vischen des meres? o wie
gar ellende mütter sein sie gewest, die solliche ellende kinder
geporen haben! so empfahen wir auch groß erschrecken vnd
schmertzen, wenn wir sehen vnd hören, das es vnnseren elteren,
vater vnd muter, vnseren freünden vnd günneren vnrecht vnd
vnglücklich zustet: welches menschen prüst mag so eýsenen gesein,
welichs hertz so steinen, das es nit erseüfftze, clag vnd waine seiner
eltern, freünde vnd günner kranckheit,
tode oder
widerwertigkeit vnd nit mitleýden hab? es geschicht zuzeiten, das
der gesunte mensch mer schmertzen durch sein willigs mitleýden
empfahet, dann der krancke durch sein kranckheit. wie aber gar
mancherhanden kranckheit, vngesuntheit vnd schmertzen die
menschlich natur ist vndterworffen, haben wir alle tage vor augen
vnd in gebrauche, die kunst vnd verstentnuß der gelerten der
ertzneý mag nit souil geschlecht der kranckheit erforschen noch
gewissen, als die menschlich schwacheýt muß erleýden: wann von
tage zu tage ýe mer vnd mer nýmpt abe die menschliche natur,
vnd was ertzneý vor zeitten ist haýlsame gewest, die will ýetz nit
ersprießen oder tötlich sein; vnd gar ein klein ding, als theocritus
spricht, macht zeme vnd kranck einen starcken man, vnd gibt des
ein exempel an eim hýrtten. derselbe, als er in ein doren het
getreten vnd nit weýtter vor schmertzen kummen mocht, bate er
seinen gesellen, das er im wolt außgraben den doren: da was der
dorn so klein, das er in nit wol gesehen noch mit den negeln
herauß ziehen mocht; do wart den gesellen verwundern vnd
sprach:< o wie gar ein kleins dörnlein mag bekümern ein starcken
man!> darumb hat homerus gar weýslich gesprochen, das das
erttrich nichts schwechers erneret, dann den menschen. aber die
menschen die sollen in kranckheit vnd schmertzen ein starcken,
menlichen vnd nit ein weýplichen mut haben, als cýcero schreibt,
vnd solle der schmertze staten geben der vernuffte vnd messigkeit,
vnd der mensch vor bedencken, das söllich übel vnd schmertzen
künfftig mügen gesein: wann dasselb macht leichter vnd lindet den
schmertzen, so ein vnbedachtes übel, wenn das kumpt, ist dester
schwerer. so nun ein mensch bedenckt, wie er mit sollichem
gesetze geboren seý, das er nit allzeit selig vnd
gesunth vnd on
übel, on kranckheit vnd on schmertzen müg gesein, das dann eins
ietzlichen tödtlichen dinges aýgenschafft ist, tregt er dester
leýdenlicher dasselbe übel vnd schmertzen auch deßhalben, so sich
der schmertzen nit schnelligklichen, sunder langksame begibt vnd
meret, dadurch der mensch in gewonheit des schmertzen kumen
vnd im dester geringer sein mag: wann ein ietzlich schnell ding,
das do ist vnbedacht, ist schwere. als so die seint vnbedacht
kumen, ist vil schwerer, dann so man ir hat gewarttet, vnd das
schnelle vngewitter des meres erschreckt mer die schiffleüte, dann
das wetter, dauor sie sich haben besorgt vnd versehen. so aber ein
mensch an im empfindet ein kranckheit vnd schmertzen, soll er des
ersten an im erfaren, was die kranckheit vnd von wannen sie
kumen seý, vnd darnach im anfang suchen ein bewerten artzte:
wann es ist besser, beý zeitte ein artzte suchen vnd zu im gien, als
dýogenes schreibt, dann darnach, so die kranckheit überhanden
genumen hat, in zu berüffen, das er zu dir kumen solle, vnd ist
besser, ertzneý zupflegen, so der mensch gesundt vnd beý krefften
ist, dann so die kranckheit hat überwunden die natur, vnd solle der
artzt, als maximianus schreibt, des ersten verstien vnd wißen, was
die kranckheit des menschen seý: wann so der artzt die kranckheit
nit verstet, mag er nit gewißen, dieselben zu heilen; vnd als
mancherlaý kranckheit sein, also werden mancherlaý ertzneý
geben vnd zu gefügt. aber es ist nit allzeit in macht des artztes, das
der krannck werde erquickt vnd gesundt, wiewol alle ertzneý sein
erfunden worden zu haýlsamigkeýt des menschen, als apuleius
schreibt, vnd ist nit zweýfel, die ertzneý bringt besundern, großen
nutze der menschlichen natur: wann sie ist die kunst, die den
leýchnam des menschen macht gesunt vnd vor kranckheit bewaret.
derselben ertzneý sein des ersten erfinder vnd lerer gewest
appollo vnd estulapius, sein son; nach derselbigen tode ward die
ertzneý iren meistern begraben vnd bleib verporgen auff
fünffhundert iar bis auff die zeit artaxerxis, des künigs persarum:
do bracht ýpocras die ertzneý wider zu hechte nach eýgenschafft
der menschen, der lender vnd der kranckheit. sölliche erkantnuß
hat er gehabt von got, das er mit der göttlichen kunst der ertzneý
müg in gesunth behalten die menschen vnd die krancken erledigen
vnd als vom tode erquicken zu dem leben, die got hat erschaffen.
vnd ob got, der hýmlische artzt, zu zeiten den menschen mit
ewiger kranckheit straffet vnd peinigt, das soll der mensch
auffnemen vnd verstien zu seligkeit seiner sele vnd solle
gedencken, das er seý geporen ein mensch zu leýden vnd zu
schmertzen vnd soll fürchten, eren vnd liebhaben seinen schöppfer,
als dauid spricht: herre, erfülle iren amplick mit widerwertigkeit,
so werden sie süchen deinen namen! darumb spricht petrarcha: so
ein menschen peýnigt die faule podagra, das man nennet den
zýpperlein, soll er gedenncken, das sie von got seý, wann got leget
ein ein zeme eim wilden gemüte: dem gibt er die armut, dem ein
kercker, dem kranckheit. so er aber hat geben dem menschen die
podagra, das ist ein spilende kranckheit, soll er dobeý lernen, das
er nit ferner müg gelawffen, vnd gedencken das im zu seligkeýt
der sele, als petrus, der apostel, hat gesprochen; da sein schate der
kleýder außtreibe die kranckheit der menschen, vnd gefraget
ward, warum er sein tochter, die mit grosser kranckheit beschwert
was, nit wolt gesunt machen, antwort er:< sölliche krannckheit ist
ir nütze.> wie magstu gewissen was dir nütze gesein mag?
darumb, so du kranck bist, leg hin dein trauren: wann was dem
leýchnam
kumpt, ist gutt zu seligkeýt der sele. nun haben wir
vernomen, was sorg vnd emsigkeit, was angst vnd not, was forcht
vnnd erschrecken, was trawrigkeýt vnnd schmertzen den
menschen sie sein reých oder arm, herr oder knecht, eelich oder
keüsch, frum oder pöse zufallen mag. die armen werden mit
irrer armut gedrucket vnd mit hunger, durst, kelte vnd nacktheit
gepeýnigt, werden verschmecht vnd verspotet. aber die reichen,
die alle ding thün mit lußte, die werden in irer überflüssigkeit
vnnd hohmut gezemet vnd genýdert, wann sie nit anders haben
dann arbeit das gut zugewýnnen, forcht zubehalten vnd
schmertzen zuuerlieren; vnd das schwerst ist, so ein mensch sich nit
besorgt, kumpt schnelligklich das vnglücke, die kranckheit vnd der
tod, dem nýmant mag entweýchen. darumb soll sich nýemant
trösten vnd überheben in keinen dingen: wann er mag nit
gewissen, was in dem nechsten tag künfftig sein wirdet, noch sein
ende; vnd als der visch wirt gefanngen mit dem angel vnd der
vogel mit dem stricke, also wirt der mensch mit pöser vnd
widerwertiger zeýt gefanngen. es schreibt johannes crisostimus
von dem ellende des menschen also: o mensch, gedenck, wo sein
hinkumen, die in hohen wirden vnd eren gelebt vnd gerüste pferd,
vil reichtumb, vil kleinat vnd gezierde gehabt haben? wo sein
hinkumen manich dein gutt freünd, tröster vnd gönner? wo die
frölichkeit mit hübschen frawen, mit essen vnd mit trincken? wo ist
hinkumen julius der keiser? wo pompeius? wo cato? wo virgilius?
wo plato? wo porphirius? wo hector, der sterckst in troia? wo die
hübsche helena vnd paris? wo der großmütig achilles? wo der
groß künig allexander? vnd wo der gelert aristotiles! sie sein alle
hingeweet als die pletter des pawmes von eim schnellen windt,
vnd ist der pawm ploß bliben, vnd sein alle gewesen als die nacht
vnd ein getraume, vnd in auffgang des tags ist keiner gesehen
worden. sie sein gewesen ein schat vnd sein vergangen, ein rauche
vnd sein zertriben, platern des wassers vnd sein zerprochen,
spýnnenwebe vnd sein zerrissen vnd sein gewest fleýsch, vnd der
geýſt ist in ine nit bliben: wann ein ýetzlich fleýsch ist als ein heü,
vnd die ere des menschen als ein plume des heües. das heüe wirt
dürre, vnd vellet abe die plumen des heües. darumb die göttlichen
wort, die ecclesiastes hat gesprochen, das alle ere, wirde vnd lobe,
was vndter der sunnen ist diser welt, sein nit anders dann ein
eýttelkeit der eýttelkeýt, solten des ersten die reýchen vnd
mechtigen vnd gemeinglich alle menschen schreýben in einganng
der heüser, an thüren, wenden, an cleýdern vnd in iren hertzen
vnd gewissen vnd solten dieselben wort< o eýttelkeit der welt!>
alle zeit ansehen mit augen vnd betrachten in hertzen, ob týsch vnd
vor der menig des volkes singen, außsprechen vnd geren von den
andern hören: wann mancherhanden gestalt vnd betrieglichkeit ist
in diser welt, die die menschen fahen mügen vnd betriegen, so sie
sein vnbedacht vnd vngewarnet, die sie westen zuuermeýden, so
sie vor augen sehen dise warnung vnd wort:< o eýttelkeit der
welt!> das hat der weýse salomon wol betracht vnd gesprochen:
ich hab groß gemacht mein werck, hab mir heüser vnd pallast
gepawet, weingarten vnd pawmgarten mit allerleý früchte
gepflanntzet, hab gemacht weýer, see, vischgruben, damit ich
möcht feüchte machen das ertrich vnd die welde der höltzer. ich
hab gehabt knecht, meýd vnnd ein groß gesind, vil vihes vnd
hertte der schaff über alle, die vor mir zu iherusalem sein gewesen.
ich hab gesamet vnd gehawsset vil goldes vnd vil silbers vnd
hab gehabt vil land vnd leüt der künig, sýnnger vnd sýnngerin
vnd alle wollust der menschen, pecher, köpff vnd kandeln zu
gebrauch des weins vnd hab übertroffen an reichtum alle, die vor
mir sind gewest zu iherusalem. so ich das alles hab gesehen vnd
betracht, hab ich in allen dingen gesehen nit anders dann
eýttelkeýt vnd bekummernuß des gemütz, vnd das nichts vndter
der sunnen beleibenlich ist. nun möcht einer fragen vnd sprechen,
ob nit die menschen selig werden geheýssen, die alle ding nach
irem willen vnd wollust haben vnd erlangen mit essen, trincken,
wirtschafften, mit schlaffen, spacieren, müssig gien, mit spillen,
iagen, vogelen, vnd die in nichte mangel haben an frawen, wie sie
die begeren, an knechten, an meýden, an heüsern, pallasten vnd
schlössern, an pferden vnd an hunden, die do haben goldes vnd
silbers genug, edelgesteýn, cleýder vnd hawßgeratz, die do geeret
werden von aller menigklichen, die ýderman fürcht vnd lobt, die
do heißen, gepieten vnd straffen, die ir freünd mügen erhöhen vnd
die veinde ernidern, vnd die allzeýt in der zale der gewaltigen
vnd mit den ersten werden gehalten. nein, sie sein nit selig, als
man sich last beduncken: wann sollich überflüssigkeýt der gutten
ding kumpt auch in verdriessen, vnd die wollust ist nit
schmeckende, die alle zeit weret vnd nit zu zeitten vndterlaßen
wirdet. darumb ist quintus metellus nit für selig zu achten geweit,
als valerius schreibt, der von dem ersten tag seiner gepurt biß in
seinen tod gelückhafftig ist gewest vnd im nit übels noch
widerwerttigkeit zugestannden sein. er ward geboren ein fürste
vnd herre, was hübsch vnd starck, fürsichtig vnnd weýs vnd het
die öbersten ere, wirden vnd gewalt zu rom vnd sahe auch vier
seiner sön in sollichen eren vnd gewalt, het ein hübsche, keüsche,
fruchtpare frawen vnd dreý töchter, die er mit menner
versorget vnd ire kinder in sein schoß vnd arm enpfienge. er was
auch streitpar vnd sighafft, die veind der römer zu diemüttigen;
vnd do er zu einem gutten, bestenndigen alter kam, starb er eins
leichten tods vndter küssen vnd vmsahen seiner kinder. dieselben
vnd sein eýden trugen in durch die stat, legten in das feür vnd
verpranten nach gewonheit derselben zeiten. aus sollicher
gelückseligkeýt mag derselbe metellus nit für selig gehalten sein:
wann ere, gewalt, reichtumb, stercke vnd dergleichen kummen
schnell vnd sein nit beleibenlich, sunder der vngewýse wind des
vnglücks weet sie hin vnd her. also wen das gelücke ýetzo hat
erhöhet, so er ist vnbedacht, wirt er ellendigklich ernýdert, vnd
kumpt im leýd, widerwerttigkeýt, kranckheit vnd der tod, dem
nýmant kan entweichen. darumb solle sich der mensch nicht
erfreüen noch römen des gelückes: wann er mag nit gewissen, was
übels im der nechst tag wirt geberen. vnd als der visch mit dem
angel vnd der vogel mit dem stricke werden gefanngen, also
werden die menschen begriffen mit böser widerwerttigkeit. wer
mag sprechen, das er ein gantzen tag mit freüden vnd wollust hab
verzert, den nit zoren, neýd, haß, geitzigkeit oder hoffart vnd sein
gewýssen darüber hab betrübt vnd bekümmert, der auch nit
verlust, beschedigung oder krannckheit haben bewegt vnd
gepeýnigt oder der nit ettwas gesehen oder gehört hat, das im
verdrießlich ist gewest. es hat der weýse salomon gesprochen: von
morgens biß auff den abent verwandelt sich die zeit den menschen,
vallen zu böse, schnöde gedancken, vnd das gemüte wirt in
mancherleý gefüret. sie haben in hennden paucken, harpffen vnd
ander seitenspil, erfreüen sich aus dem gedöne der orgelen vnd
verzeren ire tage in dem pesten vnd wollust, vnd, in einem
augenplick steigen sie ab in die helle. gemeingklich nach den
freüden kumpt ein schnelle traurigkeit, vnd wer anfahet in freüden,
der beschleüßet in trawren: wann die weltlich seligkeit ist vol
mancherleý pitterkeit, als das salomon hat erkant vnd gesprochen:
das lachen wirt vermischt mit schmertzen, vnd die freüd wirt
besessen mit trawrigkeit; als man spricht: nach warmen sumer ist
der wintter vnleýdenlich, vnd nach freüden das trawren, vnd die
zeýt, die dem menschen zu rüe verlihen ist, als beý nacht das
schlaffen, die mag nit mit rüe gesein: wann die getrawme vnd
gesicht erschrecken vnd betrüben, wiewol sie in der warheit nit
erschrockenlich sein; dannoch bekümmern sich die menschen, das
sie zu zeiten im schlaff weinen, vnd so sie erwachen, trawrig sein.
so nun mancherleý ellende vnd widerwertigkeit dem menschen
zustiende ist, als ir habt gehört, wer mag dann selig geheissen
werden? valerius schreibt, das gigas, ein künig lidie, was mit
reichtum, mit wollust vnd mit allem glück begabt. derselbig künig
fraget appollinem, ob auch ein lebendiger mensch seliger wer,
dann er. antwurt appollo, das agalus sophidius, der ganntz ein
armes mensch was, wer seliger: wann er het sich allzeit benüget an
eim acker vnd den früchten, die darauß komen waren, vnd es wer
mer zuloben ein sichers heüslein mit frölicheýt, dann ein grosser
pallast mit sorgen vnd arbeýt, vnnd wenig erttrichs on sorge, dann
ein groß künigreich mit vorchten, vnd zweý öchslein, die leicht
zubewaren sein, dann grosse here vnd weppner mit pferden vnd
harnisch, die man nit gesetigen mag, vnd der gebrauch eines
kleinen stadels, dann grosser reichtum vnd schetz, die ýderman
hasset vnd begeret. wann wer sich last benügen vnd alle
ding verschmehet, derselb hat vnd besitzt alle ding. so besitzt der alle
ding nit, der alle ding hat, sunder dem nichts mangelen ist. so ist
dem nichts mangelen, der nichts begert; vnd der nichts begert, der
verschmecht alle ding, vnd so er alle ding verschmehet, hat er das,
des er begert, vnd so er hat vnd gebraucht seines begeren, derselb
wirt selig geheissen. cýcero schreibt, das die menschen selig
geheissen werden, die sich in nichten fürchten, die mit kranckheit
nit sein beladen, die mit vnkeüscheit vnd begire nit werden
gereitzt, die mit vnnützen freüden vnd wollust nit werden erfreüt,
die den gewalt des vnglücks vnd alle menschliche
widerwerttigkeit mügen erleýden vnd die weder vorcht noch nott
bezwinget vnd nichts begeren, die sein selig geheissen. also sein
die messigen, steten vnd weýsen menschen, die alle ding thun mit
geziere vnd erberkeit vnd nichts mit vnwillen vnd das sie müg
gereüen; die da warten sein, das gewýse künfftig ist, vnd so das
kumpt, dasselbe nit verwundern, als wer es vnbedacht vnd neü
gewesen. zu beschließen dise materi, schreýbt der vorgenannt
doctor vnd lerer baptista in seiner epistel, das dise menschen
werden selig gezelt, die aus liebe der tilgenden vnd lernung der
geschrifft oder ander gutter werck übung verschmehen alle
weltliche ding vnd behalten sich vnschuldig, reine vnd gantz vor
sunden, keüsch vnd vnuermeiligt vnd heben auff ir gemüte,
zuuersuchen die göttlichen süßigkeit, das do geschicht aus tugenten
des menschen, die an in also selbst suße, lieplich vnd frölich sein,
das sie geben dem menschen, der sie liebet vnd vmsehet,
vnglewblich vil freüden vnd wollust, sein also edel, hohe vnnd
übertreffende, das sie reich machen überflüssigklich den menschen
an allem gut; vnd wer solliche tugenten erlangt, hat nichts lieb
dann
got allein, der im solliche stete, ewige vnd
vnzerprochenliche ding, als die tugenden sein, geben hat, vnd sein
im andre, weltliche ding pitter, kranck vnd betrogenlich, leicht
zufliehen, hinzulegen vnd zu uerschmehen, so er bedenckt, wie die
welt vnnd alles, das darinnen ist, zergenncklich vnd nit
beleibenlich sein vnd allein die tugenden selig machen den
menschen vnd auffsteigen in die hýmel. amen!
das kein sunder verzweýfelen solle.
wir haben gehabt ein wirtschafft on essen vnd trincken vnd ein
tantz on seýtenspil vnd frölicheit. nu will ich schreiben von einem
grossen hawptsunder, der vater vnd muter, weýb vnd schwester
erschlagen vnd sich mit der sunde der vnkeüschheit mit muter vnd
schwester doch vnwissentlich befleckt hat vnd durch sein
pußwertig leben an sein letzten zeiten selig vnd heilig worden ist,
daraus verstanden soll werden, das kein sünder in seinen sunden,
wie groß die sein, verzagen vnd verzweýfelen soll, vnd will solchs
geben zuuerstien durch ein hübsche hýstori, die ich auch aus latein
zu teütsch gebracht hab, vnd lawtet also: es ist ettwo gewest ein
mechtiger, edler keiser oder künig, des nam vnd künigreich hie nit
bestýmmet ist, der hat gehabt ein hübsche, liebe frawen an adel
vnd geschlecht seins gleýchen, die hat geperen ein tochter. als die
fraw mit tod abgangen was, da ward der künig sein augen werffen
in sein leipliche tochter, sie lieben vnd beschlaffen vnd aus ir
geperen ein sun, den der künig wolt getöt haben, die grossen sünde
damit zuuerdecken. aber die tochter, des kindes muter, bekleidet
vnd einwickelt das kind, hing im an den hals ein peütel, darein sie
thet ein gülden ring vnd dobeý nit wenig gülden,
vnd gab
einer frawen das kind zuerneren vnd zutragen aus dem lande, das
sie nu trug in das künigreich vngeren vnd legt das an den weg. die
das kind fanden, warden sich verwunderen der hübsche vnd
wolgestalt des kindes, vnd das es peý im het im peütel vnd an
kleýde künigklich zeichen, vnd gaben das kind dem künig in
vngeren; der name es mit freüden vnd gedacht, wie sollichs
geschehe aus geschickte gottes, das er durch ein frembdes kind solt
getröst werden, wann er sünst keinen sun het, vnd mit willen vnd
gunst seiner frawen begert vnd erwünschet er vnd nam an das
kind als für seinen sun, in latein adoptiuus genant. da gab man
zuuerstien den leütten, die künigin het ein sun vnd herren des
lands geperen, vnd ward das kind getawfft vnd geheýssen
albanus vnd von allermenigklich dafür gehalten, als wer es
geboren von dem samen des künigs von vngern. söllichs kind
ward wachsen an iaren, an tugenden, an gutten sitten, an
gestrenngkeit vnd großmütigkeit: also, ob sein geburt nit
künigklich wer gewest, das er dennoch ein künig billich gewelt solt
werden. als nun albanus kome zu volkomenlichen iaren, ward er
geliebet von allermenigklichen vnd auffgenomen für ein herren
vnd gekrönet zu künig in vngeren beý leben vnd mit willen des
vatters. do kam das lob vnd frümkeit für die oren des keisers, der
sein vater was vnd in aus seiner leiplichen tochter het geperen, vnd
gedacht, wie er im sein tochter, die albani muter was, möcht geben
zu der ee. der künig von vngern durch rat seiner weýsen vnd
edelen schickt zu dem keiser vnd begert des keisers tochter seinem
sun albano zu der ee. der tag der ee ward gesatzt, vnd die ee
volbracht mit wirden vnd freüden; vnd was in beýden eeleüten
vnd allermenigklich vnkund, das die neü prawt was ein muter vnd
schwester des preütigams vnd künigs albani. der alt künig in
vngeren, als er sterben solt, berüfft seinen gewünschten vnd
angenomen sun albanum. als der kam vnd stunde vor dem pette
des krancken vaters, sprach zu im der künig:< mein lieber sun, du
sihest, das ich sterben will vnd dich meins künigreichs laß ein
erben vnd in dich setze die hillff vnd seligkeit meiner sele. ich bitte
dich, du wolst dich erzeigen gestrennglich mit frümkeit vnd sein
züchtig, güttig vnd andechtig vnd wollest nit vergessen mein vnd
meiner sele: wann ich bin dir gewest ein gütiger vater, hab ernert
vnd zu disen künigklichen wirden gebracht, darumb du mir billich
verpflicht bist aus genaden, die ich dir beweýst hab, wiewol das nit
ist aus der natur. nun will ich dir ettwas heimlichs sagen, darumb
du dich nit solst bekümmern. es wer nit groß zuachten, was ich dir
guttes gethan hett, so du von mir geboren werst: wann die
vetterlich liebe vnd natur hetten solchs erfordert. aber du bist mir
nichts auß der natur, vnd bin nit dein vater, vnd hast das mein vnd
mein künigreich auß genaden.> der künig mocht die wort nit
enden: der iüngling albanus erschracke, erseüfftzet, ward
bekümmert in seinem gemüte, verplichen vnd gestalt sam ein tods
mensch. der künig tröst in vnd sprach:< gee vnnd trag herein das
schreinlein also gestalt, so will ich dir zeigen, was ich geredt hab
mit wortten!> da albanus das schreinlein het gebracht, zeiget im
der künig den mantel mit dem peütel vnd ringe, damit er in das
künigreich vngeren getragen was worden, dardurch albanus
erlernet die warheit, das er wer ein fündel vnd außgelegtes kind
vnd nit ein sun des künigs in vngeren. die hawßfrawe albani, die
sein muter vnd schwester doch vnwissentlich was, vermercket,
das er nach seiner
gewonheit nit frölich was, als er von dem
vater in ir gemache was kummen, vnd ward in fragen die vrsache
seins bekummers vnd trawrens. albanus vmbfieng vnd küsset die
frawen, vndterstunde sie mit hübschen wortten von sollichem
fragen abwenden, die fraw wolt nit ablaßen vnd die sachen wissen:
sünst hýelt sie es für, das er ir veindt were vnd sie verschmehet. do
ward sich albanus noch mer bekümmern, vnd auß grossem
schmertzen vnd schame mocht er der frawen nicht angesehen vnd
hinsanck in die arme der frawen vnd entschlieff. da warden im
empfallen das mentelein mit dem peütel vnd ringe darinnen, die er
beý im hett vndter dem mantel. die sahe die fraw mit vleýß vnd
erkant von stunde solliche zeichen irer vnseligkeit. do ward
verwundet ir hertz vnd verneüten sich wider die toten, verneüten
wunden, viel nýder allzuhand für die füß albani, ires mannes,
vnnd fragt in, wer im solliche zeýchen geben het vnd von wannen
sie kummen weren. albanus was von dem künig ermant, die sache
in geheýme zuhalten, vnd sprach, wie im solliche zeýchen von
dem künig, seinem vater, worden weren, vergäße alles seines
trawrens vnd versücht allein, wie er die frawen möcht stillen vnd
getrösten. die fraw thet, als gemeinlich die frawen thun, die in
irem fürsatze beleiben, biß sie die warheýt von den mennern
erlernen vnd außschöpffen, vnd versucht das hertze des mannes
zu überwinden mit weinen, mit clagen vnd wie sie möcht, den sie
also nach etlichen tagen vnd nechten überwand. vnd fieng an der
man zu sagen die sache, wie er von dem künig het vernomen, vnd
sprach, wie er nit wer ein sun des künigs in vngeren vnd wer beý
kintheit mit solchem menttelein, peütel vnd ringe gefunden vnd
dem künig gebracht worden. o wie gar ein scharffes schwert hat da
durch gangen das weiplich hercze vnd gemüte, da
sie aus
solcher rede hat gehört vnd erkant sich ein mutter, gen dem sie sich
hat erzeigt ein haußfrawen, vnd ein schwester von einem vater;
vnnd viel hin zustunde die vnselig muter zu der erden, ward irer
sýnne empfremdet vnd läge, sam wer sie tod. do ward sich
albanus verwunderen sollichs vnmeßlichen schmertzens, angst,
nott vnd weinen der frawen, vnd was im noch vnwissent, das sie
sein muter vnd schwester sein sollt, vnd gedacht, das sollich
bekummernuß der frawen geschee von seinen wegen, das in die
fraw villeicht als ein fündelkindt wolt verschmehen, hube sie auff
von der erden vnd sprach zu ir:< es ist noch ware, als ich hab
gesagt: du wirst mich fürbaß verschmehen, so ich dir entdecket die
warheit, vnd muß nun leýden, das ich hab besorgt, vnd vermerck
wol, das du nit mein iugent, mein gestalt, mein tugende vnd gutte
sitten hast angesehen, sunder die hohe gepurt künigklichs
geschlechtes, der du beý mir nit findest, wiewol nit die gepurt,
sunder die tugenten des menschen zu mercken sein vnd edel
machen. es ist mer zupreýsen die frümkeit in dem diemütigen,
dann die hoch gepurt in einem hoffertigen. wer weiß auch, ob ich
von künigklichem geschlecht kommen seý, so künigkliche zeichen
beý mir funden sein.> die künigin, als sie zu ir selbst kome,
antwurt vnd sprach:< o mensch, du bist mir nit zu uerschmehen, so
hab ich dich billich lieb: wann du bist mir auß meinem leiplichen
vater ein bruder vnd ein sun vnd aus bruder vnd sun ein haußwirt.
ich vnseliges weýb bin dein muter, hab dich empfanngen aus
meinem vatter vnd eingewickelt in diss menttelein. ich erkenne die
zeichen der verdampten gepurt vnd betracht mein groß, vnerhörte
missetat, das ich vor leýd vnd schmertzen sterben möcht, neüer das
mich erquickt, das ich dich ýetz nit ansihe als dein hawßfraw,
sunder als dein muter vnd nit als mein hawßwirt sunder als mein
sun.> mit dem vielen sie beid zu erden; vnd nach vil clagen,
erseüffzen vnd weinen giengen sie zu dem künig vnd erzeigten
sich gegen im, als das sollich clagen vnd trawren geschee von
wegen seiner kranckheit. nit lannge darnach verschiede der künig
mit tode vnd wart zu der erden gestattet vnd begraben mit
künigklichen wirden, mit almusen geben den armen leüten vnd
kirchen vnnd mit vil gutten wercken. nach der zeit der clage
schickten sie zu dem keiser oder künig, der ir beider vater was,
vnd begerten zu im zukummen auff ein gesatzten tag, den in der
keiser fürschlüge vnd verkündet. als sie auff denselben tag kamen
zu dem keiser, ward der erst tag mit freüden vnd frölichkeit
volbracht: wann der keiser het do empfangen mit großer begire
vnd frolocken sein tochter vnd sein eiden. der ander tag ward mit
iamer vnd leid eingefürt vnd verzert, vnd alle freüden in trawren
gewant; wann die tochter begert, zu reden allein mitsampt albano,
irem manne, mit dem vater. als sie für den vater kamen, fielen sie
auff ire knie, vnd mit weinenden worten sprach die tochter also:< o
mein lieber vater, du solt billich ingedennck sein vnd nit vngeneme
vnd vergessen der göttlichen güttigkeit, das dir gott durch die
wage der gerechttigkeit hat miltigklich geben das, als du bist!> der
vater sprach:< mein liebe tochter, du sagest recht. ich bin got vil
verpflicht, der mich ein keiser hoch geporen, reich vnd mechtig hat
lassen werden vnd in ein öberste weltliche meiestat gesatzt, vnd
das ich sihe mein tochter, die einem künig geben vnd zweýer
künigreich, des einen durch die ee vnd des anderen als ein erbe
wartend ist, vnd sihe auch gegenwirttig meinen lieben eiden,
deinen man vnd hawßwirt.> die tochter ward hohe erseüfftzen vnd
sprach fürbaß:< lieber herr vnd vater, es ist ein anders,
darumb du got vil danckpar sein solt: so du vnser grosse,
vnmeßliche missetat vnd übel wölst bedencken, darinnen got so
gütig vnd barmhertzig ist gewest, hat dir vnnd mir bißhere
verlihen das leben vnd die zeýt der büß.> der künig vnd vater viel
der tochter in die rede vnnd gedacht, das sein gegenwerttiger
eýden nit wissen het sollicher missetat. aber die tochter sprach:< es
ist nit, das wir vnns vor im sollen forchten vnd scheühen: er ist der,
den du, vater, auß mir, deiner tochter, hast geboren vnd ich durch
ein lasterliche gepurt zu diser welt gebracht, hingeben vnd mit
etzlichen zeýchen geziert hab, auß dem lannde zutragen, vnd ist
vnser sun, den du mir vnwissentlich zu der ee geben vnd vertreüt
hast.> allzuhandt viel der künig vnd vater für die füße seiner
kinder vnd sprach:< o mein liebe tochter, solliche gethane missetat
vnd sünde sein mir zu zumessen! ich bin ein vrsacher vnd thüner
gewest vnd soll billich pein vnd puß leiden vnd tragen. es ist hie
beý mir in der stat ein geistlicher, andechtiger vnd vernüfftiger
vater vnd bischoff; wolt es eüch, liebe kinder, geuellig sein, so wolt
ich in besenden: derselb, so er die schulde vnd missetat würde
verneinen, west vnns zu raten vnd puß auffzusetzen nach seligkeit
vnser sele.> also wart der bischoff geuordert vnd kame, do
giengen vater, tochter vnd sun vnd vielen nider auff ire knie für
den bischoff vnd stunden nit auff, bis der künig vnd vater den
ganntzen hanndel söllicher missetat in gestalt der beichte dem
bischoff geöffnet vnd zu erkennen geben het. der bischoff erschrack
vnd wart bekümmert, fieng an zubeinen vnd zu heschen, das er nit
gereden mocht, begeret friste zugeben vnd sich zu bedencken. do
sprachen die dreý person:< nit, lieber herre vnd vater! wir pitten
dich, ee du von vnns abscheýdest,
du wöllest vnns armen
sunderen mit teýlen das ampte deiner briesterschafft vnd geben ein
heýlsame ertzneý vnser sunden!> der bischoff antwurt vnd sprach:
< es ist hýe in einer nehen in disem walde ein heiliger man vnd
cleüsner: desselben rate sult ir haben.> also fügten sich die person
mit dem bischoff zu dem cleüßner. do der einsidel sie ersahe, gieng
er in entgegen, vnd durch einpilldung des geistes endecket er in
allen handel irer missetat. das wart die personen verwunderen,
vnd erschracken vnd begerten, puß von im zu erlangen durch
mittel des bischofs. da wart durch rate des bischoffs vnd einsidels
gefunden vnd denselben dreýen personen auffgesatzt ein puß:
sýben iar im ellende zuleben vnd wallen mit vasten, peten vnd
anderen gutten wercken; vnd worden beide künigreich demselben
bischoff mitsampt einem andern zu uerwesen vnd regiren befolhen.
die personen, vater, tochter vnd sun, giengen in das ellende
wüllein vnd parfuß, solliche auffgesaczte puß für ir missetat
zuuolbringen. als nun die siben iar der puß geendet waren vnd
sich die personen mit freüden dem einsidel antworten vnd erzeigen
wolten, do kam in entgegen geriten ein ritter, der wart sie fragen,
wer sie weren, von wannen sie giengen vnd wo hin sie wolten.
antwurtten sie vnd sprachen, sie weren püsser vnd wolten gien zu
dem mann gottes, dem einsidel in disem walde, sein rat vnd lere
zu empfahen nach seligkeit irer selen. sprach der ritter:< ich sihe
wol, das ir püsser seýt, vnd eür gestalt gibt mir zuuerstien, das ir
von edelem, hohem plut seýt geboren, ir solt heýnt beý mir
beleýben! ir seýt müed vnd hungerig, so nehert sich die nacht, vnd
mügt nit erlangen eüren fürgeschlagen weg.> also giengen die
personen mit dem ritter zu hawse; der erzeigt in gutten willen, als
sollichen vnd edelen personen wol gepüret.
den andern tag, als
sie zu dem einsidel komen solten, verirten sie des wegs in dem
walde vnd benachten. der sun bereýtet von pleteren der pawme
ein pette, daran vater vnd muter ruen möchten, vnd steig auff ein
pawme, zu hütten sich vnd sie zubewaren. als nun vater vnd
tochter beý einander schlaffen sollten, do wachet der pöse geist vnd
veind der menschen, bewegt vnd überwand vater vnd tochter, das
sie wider von neüem einfielen in die missetat der vnlauterkeit vnd
sich miteinander vermischten. sollichs vermerckte der sun auff dem
pawme, wart bewegt, steig herab vnd ertötet sie beide vnd füget
sich zu dem einsidel mit weinen, trawren vnd betrübten hertzen.
do gieng im der einsidel entgegen vnd sprach:< o lieber sun, was
geschehen ist, das ist mir kundt. wir wöllen dein eltern, die du
ertötet hast, bestatten zu der erden, vnd du wirst sýben ander iare
püssen wie vor.> begruben also die ertöten personen beý der
clausen des einsidels, vnd albanus füget sich wider in das ellende,
sollich ergange missetat zu püssen. nach außgang der sýben iare
kam albanus zu dem einsidel; der berüffet auch den bischoff. do
sprach der einsidel zu in beiden:< ich will stecken ein rutten auff
das grab der ertöten personen. wellicher vndter eüch beiden die
rutten heraus gewinnen vnd mir zubringen mag, der solle wissen,
das er erledigt ist von allen seinen sünden.> der bischoff gieng des
ersten vnd mocht der rutten nicht gewýnnen. darnach volget
albanus, gewan vnd zohe herauß die rutten vnd bracht sie dem
einsidel. do begertten der bischoff vnd einsidel, das albanus sich
solt vnterziehen der ere seins künigreichs zu vngeren. albanus
sprach zu in:< wisset für war, ir allerliebsten, das ich inbrünstig
vnd geitzig bin des ewigen, hýmelischen reichs vnd alle weltliche,
zergenckliche reiche verschmehen
will vnd bin in willen,
pawen die wüstung vnd ellende die zeýt meines lebens. eines
begere vnd bitt ich von euch gar diemütigklich: ir wöllet mir
beschriben vnd zeügnuß geben meiner gepurt vnd meins lebens,
wiewol ich das mit grossen, vnmenschlichen sünden vnd
missetaten hab volbracht biß auff dise stunde.> der bischoff vnd
einsidel ließen albano sollich geschrifft widerfaren, gaben im dreý
gerstene prott vnd schickten in die wüstung des ellends, der also
von in abschiede frölich, lobet vnd dancket got: wann wer begeret
zu dienen vnd wolgefallen got, der freüet sich, so er abscheýdet
von der gesellschafft der welt. darnach ward albanus von den
menschen vnd übelteteren gefunden in der büstung vnd von in in
solchem pußwerttigen leben vnd gutten fürsacz, darinnen er sich
biß an sein ende wolt üben, ermördet vnd in ein fließendes wasser
geworffen. der tod leichnam albani ward gefürt von dem wasser
an ein müle; doselbst beleib er steende vndter dem wasser
verporgen, das er durch zeichen seiner heiligkeit den menschen
offenbare vnd kündig werden möcht. es begäbe sich, das eins
ritters tochter, die mit vnsawbrigkeit des aussatz was beschlagen
vnd beý dem wasser wonung het, gieng nach irer gewonheit an
das wasser, zu holen vnd zu gebrauchen nach irer notturfft; vnd als
sie die hende stieß in das wasser, die warden von stundan
gereinigit, darnach die füß, die sie auch sencket in das wasser, vnd
ward auch der ganntz leichnam erlöst vnd gereinigt, als sie aus
dem wasser sich gewaschen vnd gepadet het. des ritters tochter
lobt gott, gieng mit freüden zu dem vater, läget vnd erzelet im die
schickung vnd weýs irer reinigung. da kamen die siechen des
aufsatzs in grosser sampnung vnd warden alle gereinigt in dem
wasser. das geschreý sollicher zeichen vnd
neüigkeit kam für
den bischoff in der stat; der gedachte vnd verstunde, das ettwas in
dem wasser verporgen sein solt, dadurch solliche kranckheit müst
weýchen vnd dise zeichen geschehen. der bischoff mit aller
briesterschafft vnd gemeinem volck giengen mit einer wirdigen,
löblichen processen an die stat des wassers, suchten daselbst vnd
fanden den kostperlichen, heilligen leichnam albani, theten auff
ein püchssen vnd lasen sein leben, das im der einsidel vnd ein
bischoff in geschrifft gebracht vnd geben hetten. ýederman,
geistlich vnd weltlich, warden hohe erfreüet, lobten vnd dannckten
gott, das er sie mit sollichem wirdigen schatze eins heilligen
begabet het, fanden das zeýchen seines mordes vnd todes, sie
trugen mit grossen wirden vnd solempniteten in die thumkirchen
vnd bestatten ine am aller wirdigisten zu begrebnuß, gott zu ere
vnd lobe vnd allen sündigen menschen zu hillff, trost vnd
hoffnung. gesegent vnd gebenedeýt seýest du, herr got! du thust
allein grosse mirackel vnd zeýchen, dein sein die gabe der
vnschulde vnd die genad der puß, dein sein die oppfer eins reüigen
hertzen vnd diemütigen geistes, die du, herr, hast auffgenomen in
dem heilligen albano vnd in geziert mit der kron der mertrer. gibe
auch, herr, vns die genad der reüe aller vnnser sünden, die zeýt
der puß vnd volbringung der arbeit, das wir durch beýspil vnd
exempel deins dieners albani wirdig werden vnd erlanngen
abwaschung vnser sünden vnd werden geweist über den schnee in
gegenwerttigkeit deiner gottheit! amen!