ein ander wis
owe sumerzit,
daz dir nimen hilfe git!
waz dir hazzes und nit
aber uf dinem rucke lit,
e der winder sinen strit
an dir gar volende, als im sin wille gegen dir stat.
er ist dir gehaz,
ich enweiz niht umbe waz.
sit er dinen stul besaz,
des er sælten ie vergaz,
ern twunge ie vurbaz.
sin gewalt wol tusent ellen vur den dinen gat.
er hat in diu lant
dir ze schaden her gesant
allez sin gesinde, daz dich roubet offenlich mit gewaltichlicher hant.
sine winde chalt
habent dinen grunen walt
harte iamerlich gestalt,
des diu hæide ser enkalt
an ir bluomen manechvalt.
si ist verderbet, daz si sich ze hove wil bechlagen.
bluomen und laup
was des rifen erster staup,
den er in die seke schaup,
er enspielt in noch enchlaup.
des ist manich hercze taup,
daz an sinen vrouden wol von schulden muz verzagen.
eis und anehanch
hat der vogelin sanch
gar gestillet in den welden, da si muzzen swigen allen disen winder lanch.
bluomen unde chle,
manger hande wunne me,
di verterbet uns der sne.
disiu sorge tuot mir we,
daz uns iht vor im beste.
sumer, dine holden von den hueben sint gevarn.
leit ist mir geschehen
an der liehten sunne brehen,
die wir diche truebe sehen,
des wir alle muzzen iehen.
beidiu vinger unde zehen
sol ein islich man vor disen winden wol bewarn.
ougen unde bra
vor der winderrezzen schra,
die sult ir wol behuotten, wan si verwent einen jungen, daz man wænet er si gra.
aller min gerinch,
daz ist ein verlorn dinch.
swenne ir alle sprechet « sinch,
ungemuete von mir swinch »,
iene lat ein getelinch
seu niht horen minen sanch. daz lat iu wesen leit.
der ist ir diche bei
und hazzet mandelczwei.
wie der gauch getoufet sey,
der gewizzen bin ich vri.
siner nahgebouren dri
habent ungevraget ettewenne also geseit,
daz er eberzant
in der toufe si genant.
diesen sumer habent si mich verdrungen, er unt sin gelofte herebrant.
die zwene gent geweten,
sint von chunne hohsteten.
als ein leu an einer cheten
gent si bei dem tanze treten
bei der lieben ungebeten.
daz si da mit ir gerounent, daz ist min ungewin
und ist mir getan.
owe welhen sunder wan!
waz ich ungemaches han
mere dann ein ander man,
des ich niht erwenden chan!
so mit ungenaden laufent mine tage hin.
we geluches rat,
wenne sol ih mine stat
uof dir vinden, oder wenne sol ich minen vuoz geczen in der sælden phat?
in der sælden phat
ich noch leider nie getrat.
da ich genaden bat,
da verstiez mich miner stat
ein gebower gogelsat.
solher vluste han ich her gespilt wol drizzech iar,
minenthalp verlorn
beidiu schaden unde zorn,
den ich lihter het verlorn,
daz doch nimmer wirt verchorn,
des ich tiwer han gesworn.
an der lieben vriderounen hub ez engelmar,
der ir spiegel nam,
des im gouche niht gezam.
des ist unvergezzen, ich getuo ir einem sines herzen chuneginne alsam.
ein ander wis
sumer, diner suzzen weter muzzen wir uns anen,
dirre chalde winder trouren unde senen git.
ich bin ungetrostet von der lieben wolgetanen.
wie sol ich vertriben dise lange swære zit,
diu di heide velbet und mange bluomen wolgetan?
also sint die vogel in dem walde des betwungen, daz si ir singen muzzen lan.
also hat diu vrowe min daz hercze mir betwungen,
daz ich ane vroude muz verswenden mine tage.
ez vervaehet niht, swaz ich ir lange han gesungen.
mir ist also mære, daz ih mere stille dage.
ich geloub niht, daz si mannen immer werde holt.
wir verliesen, swaz wir dar gesingen unde gerounen, ich und iener hildebolt.
der ist nuo der tumbist under geylen getelingen,
er und einer, nennet man den iungen hildeger.
den enchund ich disen sumer nie von ir gedringen,
so der tancz gein abent an der strazze gie entwer.
mangen twerhen blich den wurfen si mich mit den ougen an,
daz ich sunder mines guoten willen von in beiden ze swaime muse gan.
owe, daz mich so manger hat von lieber stat gedrungen
beidiu von der guoten und ouch weilent anderswa!
oedelichen wart von in uof minen tracz gesprungen.
ir gewaltes bin ich vor in minem schophe gra.
jedoch so neig diu guote mir vil luczel uber schildes rant.
gerne mugt ir horen, wie die toerper sint gechleidet. uppichlich ist ir gewant.
enge roeche tragent si und enge schaperoune,
rote huete, rinkelohte schuhe, swarcze hosen.
engelmar getet mir nie so leid an vriderouren
sam die zwene tunt. ich neid ir phelleraine phasn,
die si tragent: da liet inne ein wurcze, heizzet yngelber.
der gap hildebolt der guoten æine bei dem tancze, di zuht ir hildeger.
sagt ich nu diu mære, wie siz mit ein ander schuefen,
des enweiz ich niht. ich schiet von danne sa zehant.
mannechlich begunde sinen vriunden vaste ruofen.
einer der schrey lout:< hilf, gevater wegerant!>
er was liht in grozzen noten, do er so nah helfe schre.
hildeboldes swester hort ich eines loute schreyen:< we mir mines bruoder we!>
rædælohte sporn treit mir fridepreht ze leide,
niwe vezzel, dar zue hat er zwæier hande chleide.
ruchet er den aftereif hin wider uof di schaide,
wizzent daz, miniu vriunt, daz ist mir ein herczenleit.
zwene niwe hantschuch er uf den ellenbogen zoh.
mugt ir horen, wi der sælbe gæmzinch von der lieben hiuwer ab dem tanze vloh?
wa von sol man hinevur min geplæcz erchennen?
hie enphor do chande man iz wol be riwental.
da von solt man mich noch von allem rehte nennen.
aigen unde lehen sint mir da gemezzen smal.
chint, ir heizzet iu den singen, der sin nu gewaltich si!
ich bin sin verstozzen ane schulde. mine vriunt, nu lazzet mich des namen vri!
miner vinde wille ist niht ze wol an mir ergangen.
wold ez got, sin mæhte noch vil lihte werden rat.
in dem lande ze oesteriche ward ich wol enphangen
von den edeln vursten, der mich nu behouset hat.
hie ze medelich bin ich immer an ir aller danch.
mir ist leit, daz ich von eppen und von gumpen ie ze riwental so vil gesanch.
ein ander wis
wie uberwinde ich beide,
min liep unt die sumerzit?
ine chane die wolgetanen schire niht verchlagen.
von so grozzem leide
mir riwe ane vroude git,
trour ich wol von schulden nu ze disen truben tagen,
die uns der winder chundet, der uns manger vroude rowet.
sanges habent sich diu chleinen vogelin geloubet,
also meht ich wol mit minem sange stille dagen.
sol mich niht vervahen
min trost und min lieber wan,
so enweiz ich waz genaden ich mich trosten mach.
wol mach ir versmahen
min dienst, den ich han
geleistet lange her und des ie min triwe phlach.
also phlege ichs immer gerne, moht ich des geniezzen,
so daz mich die doerper mines lones iht verstiezzen.
des ist uecze greifich und sin rouher schavernach.
engelwan und uecze,
die zwene sint mir gehaz.
schaden unde nides muz ich mich von in versehen.
und der geile rucze,
wie tiwer er sich vermaz,
er bestunde mich durch si. die drei widervehten,
die ratent und bruvent, daz ich ane lon belibe.
niht envolge ir lere, vrowe, liebist aller wibe,
lone miner jar: lazze in leit an mir geschehen.
vrowe, dine guete
die erchenne ich so manichvalt
daz ich liebes wanes von dir noch gedingen han.
daz mich ie gemuete
die sprænzeler und ir gewalt,
daz was mit den bluomen hin, nu wil engelwan
mir dine hulde verren. daz im muzze misselingen,
so daz hundert swert uof sinen choph laut erchlinge.
snident si ze rehte, si zerutent im den span.
seht an engelwanen,
wie hoh er sine houbet treit.
swanne er mit gespannen swerte bei dem tanze gat,
so ist er niht ane
der vlæmischen hobescheit,
da sin vater batze wenich mit ze schaffen hat.
nuo ist sin sun ein oeder gouch mit siner rouhen houben.
ich geliche sin gephnæte ze einer saten touben,
diu mit vollem chrophe uof einem chorenchasten stat.
swer in siner tougen
ie liep ode leit gewan,
dem sint mine sorgen und min chumber wol bechant.
sit ich minen ougen
den steich niht verbieten chan,
si enblichen hin da bueze tanzet an ir hant,
so verlazze ich choum, daz ich mich sælben niht enroufe.
selhen wehsel nement di da minnent an ir choufe.
minne, la mich vri, mich twinget sere diniu bant.
minne, dine snuere
di twingent daz hercze min,
daz ich han ze strite wider dich deheine wær.
swi verholn ich ruere
den zimbel der zelle din,
so bin ich betwungen daz ich dir hulde swer
vrowe minne, din gewalt ist wider mich ze strenge.
chuneginne, diner ungenaden niht verhenge,
daz si mich verderbe. ja si ist uber mich ein her.
ein ander wise
sumer, diner lihten ougenweide
muz ich mich getrosten aber sunder minen danch.
mich betwinget dreier hande layde,
daz vor allem leide nie so sere noch betwanch.
daz ein ist diu swære zit,
diu uns allen nahet,
so ist daz ander, daz mir trouren und senen git,
daz ir alter dienst min versmahet,
daz dritte, daz diu guot an minen arm niht enlit.
diu minen senelichen chlageliedl
gent ir in diu oren sam daz wazzer in den stein.
ich versmah ir lihte ze einem vriedel,
unser beider wille hillet niht enein.
si ist mir veint und ich ir holt.
wenne hat daz ende?
disen werren bruevet madelwich und werenbolt.
got in beiden ir geluche wende!
ia han ich disen sumer ir gewaltes vil gedolt.
ich han ungemach von madelwige,
siner ungenaden leid ich mere danne vil.
siner ungevuege ich vil verswige,
diech den liuten nimmer halb ze oren bringen wil.
ich pin im von schulden gram,
er ist ze snabelræzze.
sah ab iemen den, der vriderun ir spiegel nam?
dem gelich ist allez sin gelæzze.
ze mangen stuonden ich mich sines gelimphes scham.
hiwer do diu chint ir vrouden phlagen,
do spranch er den reyen an ir wizzen hant.
ich begund min vriunde vragen,
wer der dorper wære. do was ez in umbechant.
da bei wuohs mir ninder smer,
do si vor mir sprungen.
ia enwas so heuze niht sin vater engelger,
nu bin ich beswaret von dem iungen.
owe, wer braht in ie von sande lienharden her?
ia wær er mir sines leibes schuldich,
der mir in ze schaden uoz dem vorste her vertreip.
er ist vrevelichen ungeduldich.
owe, daz er dort bei(...) sinen magen niht beleip!
so enstriche er sinen vuoz
niht an mine seiten.
leiht wirt mir siner(...) ungenaden puez.
ich wil bitten den von schoneliten,
daz er im sin hulde geb. ich wæn, er tuecz.
ich bin ir ze verre, si mir nahen.
ir vil losiu ougen brahtens in daz hercze min.
daz sich diu zwai lieb enander sahen,
do dauht si mich so schone sam der liehten sunne schin.
und ist ez als ich chan spehen
an der wolgetanen,
nimmer muzze mandelwigen lieb von ir geschehen,
der sich tailes niht an ir wil anen,
wand ich under wiben han so schones niht gesehen.
ich trag allerherczenliche swære,
under minen vreuden einn ungevuegen last,
der dem cheiser uberswenche wære,
und ir doch dabei an minem dienest niht gebrast.
ich gesung ir niwen sanch
gegen der wandelunge.
domit dien ich ir den sumer und den winder lanch,
e mich adelfrid hin dan gedrunge.
nu sicz ich uof dem schamel und er oben uof der banch.
ein ander wis
ich wil aber singen,
swi ez vur ir oren ge,
diu mich erste singen hiez,
we, warumbe horet niht diu guete minen sanch?
von dem ungelingen
sing ich ie von schulden « we ».
sit ich mich an si verliez
- des ist in der mazze wol bei dreizech iaren lanch -,
sit was ir undertan
alles des si mir gebot.
nu wil si mich ungelonet lan.
ist daz niht ein schadelichiu not?
sumer unde winder
sint mir doch geliche lanch,
swi ez underscheiden si.
dise rede lat ir iu zeloesen ane strit.
niemen ist so chinder,
tuot im iemen leiden wanch,
im enchan der bluomen schin
trouren niht erwenden, er ensen sih ze aller zit.
also han ich mich gesent
nah der lieben lange her,
sit daz ich den muet an si gewent.
nu ist vrag, wes ich tumber ger.
waz ist des nu mere?
solher red ist nuo genuoch,
trahten umb ein ander dinch!
wiser liute lere, des bedorft ich nie so wol.
swelhes endes ich chere,
immer bristet mir der chruch.
mir hat aber ein getelinch
minen muet beswaret, daz ich vil unsanfte dol.
hulde hat er mir verlorn
einer vrowen wolgetan,
die het ich mir ze vriunde erchorn.
daz hiet er ze neid, heczman.
lange nadelrunzen,
hat der heczemannes roch,
den er veiertages treit.
ermel unde buosem sint mit seiden wol genat.
sin vil losez lunczen
machet mir vil graben loch,
swenne er in ir schozze lit.
we, daz er die gueten sines hofschens niht erlat,
daz er an ir willen tuet,
im ze ruom und mir ze schaden.
einer, heizzet uppichlicher muet,
des ist er mit vollen uberladen.
si sint mir unwæge,
sine wizzen umbe waz,
er und iener perewolf.
der ist also genennet, dem sin scheib als eben gie.
diu ist im vollen træege,
wol nah minem willen laz.
im gap hiwer piterolf
sine tohter trouten, da mit er ez undervie,
daz er sit gedultich was
an siner gogelheit,
da man e vil choume vor genas.
dem ist ein richel in den hert geleit.
wol dir, vrowe troute,
daz er durch dich meiden muoz
sin gelende, des er phlach.
ich gevluch im nimmer, der dir in ze vriedel gap.
drier cholechroute
wirt im noh vil sælten buoz.
da von stroubet im der nach.
einez, heizzet sorge, volget im unz in sin grap.
des was er vil ungewon
eine her be sinen tagen.
nu tunt im die seche vil gedon,
di da diche riten sinen chragen.
tumber liute vrage
muet mich sere zaller zit,
wer diu wolgetane si,
von der ich da singe: ia ist ez in vil ungesagt.
hat si holde mage,
der belibets ane nit.
si ist von missewende vri.
ich gesah sei nie, diu minen ougen baz behagt.
des ein man ze vreuden gert,
des hat si mer danne vil.
er ist alles liebes wol gewert,
mit dem si daz geren teilen wil.
swaz an einem wibe
guter dinge mach gesin,
der hat si den besten teil,
minnechliche schone, gar ze wunsche wol gestalt.
wol ir suzzen libe!
der ist uof die triwe min
unbewollen ane meil,
cheusche an ir gebæren, mit ir spruchen niht ze balt,
ereber und wol gezogen,
da ist ein ubergulte gar.
in hat sin geluche niht betrogen,
der mit ir verswendet siniu iar.
ein ander weis
mir ist von herczen leide,
daz der chuele winder
verterbet schone bluomen vil:
so verterbet mich ein senelichiu arbeit.
dise sorge beide
dringent mich hin hinder
z'ende an miner vreuden zil.
owe, daz diu guete mit ir willen daz vertreit,
seit si wol geringen mach
alle mine swære.
owe, gelebt ich noch den tach,
daz si genædich wære!
swenne ich mich vereine
und an si gedenche,
wær inder wibes guete da,
diu næhete sich so lange bei ir niht verholn.
sit si lonet chleine
miner niwen chlenche,
mag ich dienen anderswa?
nein, ich wil mit willen disen chumber langer doln.
waz ob noch ein sælich wip
gar den muet vercheret
und vreut min hercz und ouch den lip?
diu zwei die sint geseret.
zu dem ungemache,
den ich von ir leide,
so twinget mich ein ander leit,
daz vor allem leide mich so sere ie betwanch,
swie ich dar umbe lache
und gebar so bleide.
mir hat ein doerper widerseit
umbe anders niht wan umbe den minen uppechlichen sanch.
der ist geheizzen adeltyer,
burtich her von ense.
zallen ziten drot er mir
als einer veizten gense.
hiwer an einem tancze
gie er umb und umbe.
den wehsel het er al den tach:
glancziu schapel gap er umb ir niwen chrenzelinch.
eczel und lancze,
czwene chnappen tumbe,
die phlagen ouch des iener phlach.
lancze der beswæret ein vil stolczez magedin.
eine chleine risen guot
zart er ab ir houbet,
dar zu einen bluomenhuot.
wer het im daz erloubet?
owe siner hende,
daz si sin verwazzen!
die vinger muzzen sin vlorn,
da mit er gezerret hat den schedelichen zar!
hiet er ir gebende
ungezerret lazzen,
daz chræntzel hit ouch si verchorn.
er ist ungevueger danne wilen engelmar,
der gewaltichlichen nam
den spiegel vrideronen.
des bin ich dem dorper gram,
dem selben walberounen.
die min vil alten schulde
wechet mir die niwe:
ez hat ein getelinch
hiwer an mir erwechet, swaz mir leides ie geschah.
e ichz langer dulte,
set des min triwe,
gespring ich zu zim in den rinch.
er bestat sin buzze, daz er ir ze vrowen iach,
der ich lange gedienet han
her mit ganczer stæte.
wold er si geruet lan,
wie reht er danne taete!
we waz hat er muechen!
si chumpt im niht ze mazze.
zwiu sol sin peinechlich gebrech?
im enmach gehelfen niht sin hovelich gewant.
er sol im eine suechen,
diu in werben lazze.
diu sinen roten busemblech,
diu sint ir ungenæme, dar zu sin huffelbant.
enge ermel treit er lanch,
die sint vor gebræmet,
innen swartz und euzen blanch.
mit siner red er vlæmet.
ein ander wis
nu ist der liebe sumer hin gescheiden,
die blumen und der voglin sanch
muzze wir dem leiden winder lazzen.
den ungemach
meht ein iglich hercze wol von waren schulden chlagen.
hohgemuete het ich von in beiden.
die wile duhte mich so lanch,
daz si niht ensprungen uf den strazzen.
min oug ansah,
daz si giengen alle tag als ein gesmirter wagen,
eben und leise, niht bedrungen,
daz in diu swert
uof den versen chlungen.
sih dauhten sumeliche da vil manger boene wert.
die daz waren, des wil ich iuch wisen:
da ist engelvrit und adeldich,
willepreht und enczeman der iunge
und perewin,
sigeloch und ekkerich und iener engelram.
wol gevurpet sint ir chepeleysen,
ir helcze chlingent nach dem trit
loute bei dem reien nah dem sprunge.
si wellent sin
tumber danne der uns vriderun ir spiegel nam.
des gewaltes was uns hie zerunnen.
nu sint ez ien,
die mir vroud enbunnen
und mir die guten verrent, nach der ich min hercze sen.
der ich her gedienet han von chinde
und noch ouch in dem willen bin,
daz ich wil beliben an ir stæte
vil mangen tach,
so wol mich, daz ich si ie so minnechlichen vant.
si ist mins herczen ingesinde,
diu weile get mir schone hin,
swenne ich si in wolgetaner wæte
gesehen mach,
so dunch ich mich richer danne ich hiet ein eigen lant.
ich gesah nie wip so wolgetane,
des muz ich iehen.
sunne unt ouch der mane
gelichent sich der schonen niht, oder ich enchan niht spehen.
der mir miner vrowen hulde erwende,
wizzet daz, wirt mir sin stat,
daz ich im einen punkelin erzeige,
als ich hiwer tet
einem gouche, der min ouch niht wol hin z'ir gewuoch.
fridelip, so we dir in die zende!
du bist der gogelheit so sat,
daz du wil, swar du din houbet geneigest
durch mine bet,
daz dir iemen iht versag. owe, daz ichz vertruch,
mit elsemuet sin uppicheit gereune,
des er da phlach.
ir sind leider neune,
die mir daz geu verpietent mangen liehten veiertach.
die gehellent alle perewine
wan enczeman und willepreht:
die enziehent mit in niht geleiche,
nu sprichet er,
ist daz ers ersnellen meg, si sin bede tot,
er slachs, daz diu sunne durch si scheine.
si rouften sines vater chneht
hiwer vor dem mayer frideriche
umbe nie niht me
wan daz er ein chrenczel truch, daz was von bluomen rot.
daz verseit er da zehant den meyden.
nu wizzet daz,
wirt ez niht gescheiden,
ez wæhset lihte zwischen in ein ungevuger haz.
daz die dorper alle an ander slugen,
daz liezze ich also hine gan,
wan si tunt mir vil ze widerdriezze
ir uppicheit
diu ist so groz, daz ir die wisen spottent uberal.
daz sich doch vil lihte mach gevuegen.
werot er sich, enczeman!
triffet er mit seinem scharfen spiezze,
den er da treit,
er gedranget mich niht mer da ze riwental.
ich bin vreuden gar von in versumet,
daz ist niht guet.
wurde mir geroumet
von in, daz muzze wir verchlagen, ich und elsemuet.
< laufet, lieber aette, helfet scheiden!
sie veustent in der stuben swert.
daz hat aber enczeman gemachet.
der wil des niht,
daz dægen oder ucze bei elsemute ge.
(...)
(...)
(...)
(...)
(...)
ir gahet bald e s'im daz hutel zerren.
chomt schiere dar,
oder si slahent im ein vlerren
durch daz wange, seht, wie greulich im daz ste!>
ein ander wis
chomen ist ein wunnechlicher maie,
des chumft envreut sich leider weder phaffe noch der laye.
si vreut noch baz des cheisers chomen.
chumpt er, als ich han vernomen,
er stillet groz geschrey.
læit mit jamer wont in osterlande.
ja wurd er siner sunden vri, der disen chumber wande,
der mohte nimmer baz getun.
hie vrumt niemen vrid noch sun,
da ist sunde bei der schande.
liebiu chint, nu vreut iuch des gedingen,
daz got mit siner guete mange swære chan geringen.
uns chumt ein schoniu sumerzit,
diu nah trouren vroude git.
ich hoer ein voglin singen
in dem walde sumerliche wiese,
diu nahtigal diu singet uns die besten wol ze brise,
ze lob dem mayen alle die naht.
mange lay ist ir gebraht,
ie lauter, danne leise.
da bei lobent di mærlin und die zeisel.
uof hiltrat, leukart, jeutel, berhtel, gundrat, geppe, gysel!
die zement wol an der reyen schar.
vromut sol mit samt in dar,
diu ist ir aller weisel.
do si den vil lieben trost vernamen,
da brahten si ir geleite. da si uof den anger quamen,
do wart der maye enphangen wol.
hercz wurden vreuden vol,
die magden wol gezamen.
landolt, gunthart, seybant, walfrid, vrene,
die sprungen da den raien vor, ir einer, dannoch zwene,
da ist diethoh, uolant, und yedunch
spranch da mangen geilen sprunch.
an des hant spranch elene.
vromuet ist uz osterrich entrunnen,
wir mugen uns ir und vrideraunen spiegel wol verchunnen.
den spigel solte wir verchlagen,
vromut uof den handen tragen,
und dies uns wider gewunnen.
ein ander wis
sumer, wis enphangen
von mir hundert tousent stunt.
swaz hercz wunt
was den winder langen,
die sin geheilet und ir not zergangen,
ledichlichen vri von allen twangen.
du chumst lobelichen
aber der wærlt in elliu lant.
von dir verswant
armen unde richen
ir trouren, do der winder mues entwichen.
iungen, sult iuch aber z'den vrouden strichen
der walt hat sine chrame
gein dem mayen uf geslagen.
ich hoer sagen,
vroud bernde same
der si da veil mit voller hant.
hohgemuter, solhes choufes rame
da ist vur trouren veile
manger hande voglin sanch.
< ir suzzen chlanch
ich ze minem teile
wil dingen, daz er mine wunden heile>,
also sprach ein altiu in ir gæile.
der was von der minne
allez ir gemuet erwagt.
ein stolziu magt
sprach:< si, chuneginne,
wie mangen du beroubest siner sinne,
mir ist not swaz erczenie ich gewinne.>
< diu hat mit ir strale
mich verwundet in den toet,
von sender not
leid ich mange quale.
si ist von rotem golde, niht von stale,
an min hercze schoz si zeinem male.>
< sag von welhen sachen
chom daz dich diu minne schoz?>
< unsenften chloz
chan diu minne machen.
si twinget daz man swindet under lachen,
sælten slafen, dick in trouren wachen.>
ein ander wis
disiu wandelunge mange vroude bringet,
senelichiu swær ist al der wærlt geringet.
wie herz in ir gemute uof gegen den luften springet!
nah der ich min hercze taugen swanch
und ir minen lip ze dienst twanch,
owe daz mir da niht gelinget!
chomen ist uns diu wunne, chomen ist uns der maye,
chomen sint diu blumen manger hande laye,
nuo choment uns die vogel mit ir suzzen schraye.
chomen ist uns diu lieb sumerzit,
diu vil mangem herzen vroude git.
sin trovren niemen langer haye.
die den wiben hohgemuote solden machen
und in diu losen ougen solten lachen,
die habent sich bewollen mit so vromden sachen,
daz hie bevor toutschen wilde was.
ja ist er niht der weib spiegelglas,
der sich ze vil wil geswachen.
< troutgespil, nu swige. niht verlius din leren.
ob ich dir noh hilfe dine vroude meren,
wer meret mir di minen? die man sint niht in eren,
daz si tougen unser minne geren.
ich wil von in valscher minne enberen,
die site welent sich vercheren.>
sa do sprach diu ander:< die man sint underscheiden.
die mit triwen dienen wiben unde mayden,
die sælben la dir lieben und die boesen læiden.
ist uns iemen an herze holt,
dem ist chuopher lieber danne golt.
gehoenet werd er von in beiden.>
stund ez in der wærld alsam vor drizzech iarn,
der mich danne trourichlichen seh gebaren,
der solde mich zehant behoeuten und beharen.
ia wær ich ungevueger zuhte wol wert.
ia ist iz hiwer boser danne vert,
daz leben mir beginnet swaren.
ein ander wis
diu zit ist hie,
ichn gesah vor mangen iar ein schoner nie,
ende hat der winder chalt.
des vreut sich manch hercze daz sin ser enkalt,
aber geloubet stat der walt.
des maien zil
bringet vogel sanch und bluomen vil.
wartet wie diu heide stat
schoen in liehter wæte und wunnechlicher wat,
leides si vergezzen hat.
< wol dan mit mir
zuo den linden, troutgespil, da vinde wir
alles des din herze gert.
ia waist vil wol war ich dich sande vert,
disiu raise ist goldes wert.>
< nu da hin,
nah der wæte sit ichs in dem willen bin,
daz ich laiste mine vart.
nu sag ez niemen, liebiu irmegart,
wol mich siner chunfte wart.>
sa zehant
braht man der magde ir suberlich gewant.
schiere het siz angelæit:
< zu der grunen linden mich min wille treit,
ende habent miniu sendiu lait.>
ein ander wis
ez grunet wol diu haide,
mit grunem loube stat der walt,
der winder chalt
twanch si sere bæide.
diu zit hat sich verwandelot.
min sendiu not
mant mich an diu guoten, von der ich unsanfte schayde.
gegen der wandelunge
singent wol diu vogelin
den vriunden min,
den ich gerne sunge,
des si mir alle sagten danch.
uf minen sanch
ahtent hie die walhe nieht: so wol dir, diutschiu zunge!
wie gerne ich nu sande
der lieben einen boten dar
- nu nemt des war -,
der daz dorf erchande,
da ich die seneden inne lie.
ia mein ich die,
von der ich den muet mit stæte, liebe nie gewant.
bot, nu var bereite
zu lieben vriunden uber se.
mir tut vil we
sendiu arbeite.
du solt in allen von uns sagen,
in churczen tagen
sehens uns mit vrouden dort, wan durch des wages praite.
sag der meisterinne
den willechlichen dienst min.
si sol diu sin,
die ich von herzcen minne
vur alle vrowen hinne phur.
(...),
e wold ich verchiesen der ich nimmer teil gewinne.
vreunden unde magen
sag, daz ich mih wol gehab.
vil lieber chnab,
ob si dich des vragen,
wi ez umb uns pilgerime ste,
so sag, wi we
uns die walhen haben getan: des muz uns hie betragen.
wirb ez endelichen,
mit triwen la dir wesen gach.
ich chum dar nah
schire sicherliche,
so ich aller baldist immer mach.
den lieben tach
lazz uns got geleben, daz wir hin heim ze lande strichen.
solt ich mit ir nu alten,
ich het noch etteslichen don
uof minnen lon
her mit mir behalten,
des tousent hercz wurden geil.
gewinn ich heil
gegen der wolgetanen, min gewerft sol heiles walten.
si reyen oder tanzen,
si tun vil manigen weiten schrit,
ich allez mit.
ê wir heim geswanczen,
ich sag iz bei den triwen min,
wir solden sin
ze oesterich: vor dem snit so seczet man di phlanczen.
er dunchet mich ein narre,
swer disen ougest hie bestat.
ez wær min tot.
liez er sich geharre
und vuer hin wider uber se,
daz tut niht we.
nindert wær ein man baz dann da heim in siner pharre.
ob sich der bot nu soume,
so wil ich sælbe bot sin
ze den vriunden min.
wir leben alle chaume,
daz her ist mer danne halbez mort.
hey wær ich dort!
bei der wolgetanen læge ich gern an minem roume.
ein ander wis
wir chlagen daz der winder
chem nie vor manger zit scherpher noch so swinder.
so chlag ich min vrowen, diu ist noch hertichlicher gemuet.
si ist wider mich ze strenge,
got ir ungenaden niht immer gar verhenge
nah ir willen uber mich. si ist wirser danne guet.
ich han miniu iar
ir gedienet an mazze.
niemen sol mir weizzen, ob ich mine vrowen lazze.
da vind ich niht libes lone als groz als umb ein har.
verschamtiu umbetribe,
sunden schanden ræiczelchloben, losiu hoveribe!
dienet man ir immer, si gelonet nimmer wol.
ir lon ist suzze sælten.
vrowen und gutiu wip hab ich niht ze schelten:
dise red ich wol von miner vrowen sprechen sol.
diu ist an eren chranch,
dem gebaret si geliche.
do ichs alrest erchande, do was si so tugentriche,
daz ich ir miniu liedelin ze dienst gerne sanch.
miner vrowen ere,
diu ist an allen liden lam unde strouchet sere.
si ist gevallen daz siz uberwinden nimmer mach.
si leit in einer lachen,
daz si niemen ane got ræine chan gemachen.
si gewinnet nimmer mere rehten suzzen smack.
sunden rich man,
huetet iu vor ir mazze,
stet in iwer hute da'cz chirchen und ze strazze.
ir sælden siechen vrowen, verret iuch her wider dan.
ich hiet ein urliuge,
daz ich lange han getragen mit vil grozzer smiuge.
daz hat mir versuonet wol der vurst uz oesterlande.
die geylen dorfspræncze,
di da waren in dem gaeu alle vortancze,
der vuret islicher nu ein eisnin gewant
in die herevart,
da der furste hin gebiutet.
iungiu wip, ir werdet sælten me von in getreutet.
si sint nu hereliute, perliup und irnwart.
irnwart und uoge,
die von rehte solten phlegen powes mit ir phluge,
di sah man ze wienn choufen currit und platen.
uoge der chouft eine,
dar zu zwei vil dichiu leder vur die schinepaine.
man muz im ze ruste mere tanczes vor gestaten.
er hat einen neven
da bei im ze michelhusen.
wil der rihter hoher bi der persniche mousen,
da ist ir vil, die streit ouf chirchtægen chunnen heven. ein ander wis
ine vernam
nie der voglin singen so lobesam.
wol dir, sumerwunne! ich bin dem winder gram.
sin getwanch
wendet mangen suzzen sanch
uns allen.
wem sol daz gevallen?
schon gevar
lit der anger, des nam ich war,
von den rosen, die der maye sande dar.
des ist zit,
daz diu nahtigal ir strit
behalte.
zergangen ist diu chalte.
hohgemut
solten sin die iungen, daz wære guot.
< owe>, sprach ein geiliu magt,< ich bin behuot.
ine getar
vro gesin niht offenbar.
got wolde
daz niemen huten solde.>
sunder sal
sint der meide chleider, ir czephe val.
solt ich wunschen, si mues in dem riwental
vrowe sin.
so ist diu meisterinne min
des muotes,
si spilten selten guotes.
lieben wan
hat min lip nah liebe, daz ist wol gitan.
liep vor allem liep ich mir ze liebe han
liep erchorn.
liep zu liebe hat gesworn
mit eiden.
diu lieb ist ungescheiden.
vreundes rat
git der vriunt dem vriunde, der triwe hat.
vriundes vromden daz tut we, swenne ez ergat.
mir ist geseit,
vriunt der vriundes hercz treit,
der machet,
daz vriundes hercz erlachet.
ein ander wis
ine gesah die heide
nie baz gestalt,
in liehter ougenwaide
den grunen walt.
an den beiden chiese wir den mayen.
ir magde, ir sult iuch zweien,
gein dirre liehten sumerzit in hohem mute raien.
lop von mangen zungen
der maye hat.
di blumen sint ensprungen
an manger stat.
da man e dehein chunde vinden.
geloubet stat diu linde
sich hebt, als ir wol habt vernomen, ein tanz von hofschen chinden.
di sint sorgen ane
und vrouden rich.
ir maget wolgetane
und minnechlich,
zieret iuch wol, daz iu die baier danchen,
die swab und die vranchen:
iwer hemde weiz mit siden wol z'den lanchen!
< gein wem solt ich mich zaffen?>,
so redet ein maget.
< die tumben sint entslaffen,
ich bin verzagt.
vreud und ere ist al der wærld unmære,
die man sint wandelbære:
deheiner wirbet umb ein wip, der er getiwert wære.>
< die red soltu behalten>,
sprach ir gespil.
< mit vrouden sul wir alten.
der manne ist vil,
die noch gerne dienent guten weiben.
lat solhe red beliben.
ez wirbet einer umbe mich, der trouren chan vertreiben.>
< den soltu mir zeigen,
wie er mir behag.
der gurtel si dein eigen,
den ich umbe trag.
sage mir sinen namen, der dich minne
so taugenlicher sinne.
mir ist getroumet hint von dir, din muet der stet von hinne.>
< den si alle nennent
von riwental,
und sinen sanch erchennent
wol uber al,
der ist mir holt. mit gut ich im des lone.
durch sinen willen schone
so wil ich bisen minen lip. wol dan, man leutet none.>
ein ander wis
do der liebe sumer
urloup genam,
do mus man der tænz
uof dem anger verphlegen.
des gewan sit chumber
der herre gunderam.
der muos ouch sin gestrænze
lazzen under wegen.
der ist bichelmeister disen winder.
oeder gauch ist in dem lande ninder,
sin raumegazze chaphet zallen ziten wol hin hinder. waz er an den mayden
wunders begat,
e daz min vrowe schelle
volende ir gebot!
er ist vil umbescheiden,
wan swelh er bestat,
diu wirt von slegen hælle
und meident den spot.
da von lazzen alle ir smuczmunden,
des die iungen niht verhelen chunden.
des hat ir hant von solher meisterscheft diche enphunden. immer so man veiret,
so hebent si sich dar
mit einer samenunge,
den ich wol schaden gan.
ermpreht der leiret,
so sumbert sigemar.
daz in da misselunge,
daz læg et eben an.
daz sich doch vil leiht mach verriden,
wellents ir getels niht vermiden,
sih mugen zwen an miner waibelruten wol versniden. chom ich zeinem tanze,
das alle giengen bei,
da wurd ein spil von henden
mit beiden ekken zuo.
leiht geviel ein schanze,
daz vor mir lægen drei.
ich hil ez ane wende,
verbut ez einer vru.
sig und selde hulfen mir gewinnen,
daz si halbe musen dane entrinnen.
nu ziehen uf unde lazzen in ir gogelheit zerinnen. seht sin waidgenge,
die ferbent mich gra,
swenne er verwendechlichen
vur min vrowen gat.
treibet erz die lenge,
bestat er danne da,
man hilfet im der cheichen,
daz er vil riwich stat.
er und ettelicher sin geselle,
den ich tanzent an ir hant ersnelle,
des si gewis, ich slah in, daz sin offen stat ein elle. im hilfet niht sin traye
noch sin heubelhuot,
wirt er dar an bechrenchet.
er zuht ir ainen pal.
er ist torscher leie,
sin tumplicher muot
wirt im da in getrenchet.
wil er vur riwental
hin und her so vil gewentschelieren,
er wirt wol zezeiset under vieren.
ich wermpreht, waz mag ich des, wirt im ein umberiten. die weil ich die chlingen
umb min seiten trag,
so darf mir durch min sumber
niemen stechen niht.
er muz vil weit springen.
begreife ichn mit dem slage,
ich slah in, daz er tumber
schawet nimmer liht.
ich hilfe im des leibes in den aschen
und slah im mit willen eine vlaschen,
daz im die hunt daz hiern ab der erde muzzen naschen.
ein ander wis
nu ist der chleinen voglin singen
und der liehten blumen schin vil gar zergan.
wolt ein wip mir liebez ende springen,
mir wær als ich immer bede solde han,
diu mir ir genaden ie verzech von chindes beine.
doch bit ich die guten, dazs ir genad an mir erscheine,
mines herzen chuneginne ich meine.
niemen sol an vrowen sich vergahen.
des ward ich wol inne: mir ist diu mine gram.
der getrat ich leider also nahen,
daz ich uz ir hende ein glesin grufel nam.
daz wart ir gechoufet, in der chrame stund ez veile.
daz wart mir verwizzen sit nah grozzem unheile,
do si rait mit chinden uof dem saile.
wan daz gute leute mir gewagen,
ia wær ich gehonet umb ir rotez glas.
si begunde mich in zorne vragen:
< sagt mir, leupper herre, wie dauht ich iuch so plas,
daz ir mir min gruffel namet unverdienter dinge?
iane wil ich nimmer iuren trayros gesingen,
noch nah iu den rayen niht enspringen.>
< vrowe, zallen dingen horet mazze:
zurnet so, daz iu der zorn iht missezem.
mine steige gent an iwer strazze:
schaffet daz man mir ein phant dar umbe iht nem.>
< wa gesaht ir ie wip die man also gephenden?>
ia getrawe ichz sust nah minem willen wol volende.
nah dem grufeline muz ich senden.
ich gesah nie iungez wip so loese,
diu ir lip den mannen chunde baz versagen
und ir wærches immer iht verboese.
hey, solde ich daz heu mit ir hin hinder tragen,
als wir hie bevor in unser gæmeliche taten!
vaste wir ez mit den vuzen zu dem zaune traten
mangen abent vru unde spaten.
si ist an allen dingen wol ze brisen,
noch ist in dem chraize niemen also wert.
ir gebend ist niwan glancze reysen,
wol genætiu hutel truch si dannoch vert.
wirt si mir, ich han min lait mit vrouden uberwunden.
ich wæn, alle di der sint, ein bezzer chint niht vunden,
wan daz ir die vuzzel sint zeschrunden.
ein ander wis
owe, lieber sumer, diner suzze bernden wunne,
di uns dirre winder mit gewalte hat benomen!
lebt aber iemen, der ez zwischen in versunen chunne?
ez ist manich hercze gar von sinen vrouden chomen,
die sich vrouten gegen der zit
imme gein dem mayen.
(...)
(...)
vromut vert in trouren nu von lande hin ze lande,
ob si iemen vinde, der in ganczen vrouden si.
wer ist nu so sicher, der ir iren boten sande,
dem si chunde, si sey alles ungemaches vrei?
wer ist nu so vreuden rich,
da si sei gesinde
wan der vurste vriderich?
chom da si den vinde.
wil er si behalten, si wil gerne da beliben.
si was in dem willen, do der bote von im schiet,
si und ir gespilen wellen da die zit vertreiben.
we, wer singet uns den sumer niwiu liet?
daz tut min her trostelin
und min hoveherre.
der gehelfe scholt ich sin:
nu ist der wille verre.
weiz aber iemen, wa die sprænzelæræ sin verswunden?
ich wæn, daz ir keiner in dem lande si beliben.
we, waz man ir hiet uof tulner velde vunden!
ez ist wol nah minem willen, sint si da vertriben.
alle dauhten si sich wert
mit ir langem hare,
hiwer tumber danne vert.
seht an engelmaren!
der treit ein houben, diu ist innerthalb gesnuret
und sint ouzen vogelin mit siden uof genæt.
da hat manch hendel sine vinger zue geruret,
e sis gezirten: daz mich niemen liegen læt.
er muz dulten minen vluech,
der ir ie gedahte,
der die siden und daz tuch
her von walhen brachte.
habt ir niht geschowet sin gewunden loche lange,
di da hangent verre vur daz chinne hin ze tal?
in der houben ligent si des nahtes mit getwange
und sint in der mazze sam die chrameseiden val.
von den snueren ist ez ræid
inerthalb der houben,
vollechliche hænde breit,
so ez beginnet strouben.
er wil ebenheuzen sih zu werdem ingesinde,
daz bei hoveleuten ist gewahsen und gezogen.
begriffent s'in, si zerrent im die houben also swinde,
e er wænet, so sint im die vogelin enphlogen.
solhen chouf an solhem gelt
niemen sol versprechen.
ja hat vil daz marchvelt
solher zugelbrechen.
ein ander wis
chomen sint uns die liehten tage lange,
also sint die vogel mit gesange,
di habent ein niwez vunden,
daz si nie vor mangen stunden
baz gesungen.
di den winder sendes herczen waren,
den gestunt der mut vor drizzech jaren
nie ringer danne hiwer.
magd, ir nemt des mayen stiwer:
zogt ab iwer!
iunge magd und alle stolze layen,
ir sult iuch gen dem lieben sumer zwaien,
so ist wunne in allen richen.
ir sult iuch ze vrouden strichen,
lat dar wichen.
chint, lat iu den raien wol enblanden,
loeset iwer hercz ouz senden banden
mit snellen sprungen ringen.
ich hor von der voglin singen
den walt erchlingen.
lieben boten ich heim ze lande sende,
allez min trouren daz sol haben ein ende.
wir nahen zu dem reine,
gern sehen die vriunde mine
uns pilgereine.
bot, nu sag den chinden an der strazze,
daz si niht enzurnen ouz der mazze.
wir suln ein niwez priwen,
dar nah si die vinger chiwen,
an den triwen.
bot, nu sag dem liepgenæmen wibe,
daz ze wunsche gat so wol min schibe.
du sag ze landeshute,
wir leben alle in hohem muete,
niht unvrute.
ein ander wis
allez daz den sumer her mit vreuden was,
daz beginnet trouren gein der winderlangen swæren zit.
sanges sint diu vogelin geswigen uberal,
gar vertorben sint die blumen unde gras.
schowet waz des chalten rifen oben uof dem walde lit.
ez ist wol von schulden, ist diu gruene hæide val.
daz ist ein gemeiniu chlag,
diu mich vrouden wendet,
daz ist an minem lesten tag
leider unverendet.
siu nimt immer wunder waz diu chlage si,
di ich durch bezzerunge minen lieben vriunden han geseit.
daz wil ich bescheiden, daz ir sprechet:< ez ist war>,
in der wærlde niemen lebet sunden vri.
ia ist ez so ie lenger so ie boser in der christenheit.
mine tage swindent unde churtzent miniu iar.
sold ich da bei vrouden phlegen,
diu von herczen gienge,
dienest lazzen under wegen,
der mich baz vervienge?
swenne ich sunderhafter in den riwen pad,
so wil si, min vrowe, daz ich ir chinden singe niwen sanch.
so muz ich mich ir gewaltes mit verzeihen wern.
si gedarf mich nimmer me an sich geladen
in ir dienst. umb ein scheiden so stet aller min gedanch.
ich bin in dem willen, daz ich wil die sele nern,
die ich von got geverret han
mit uppichlichem sange.
der engel muz ir bei gestan
und hute ir vor getwange.
erlosiu vrowe, waz welt ir min?
lat iu tousent iunge dienen hinnevur an miner stat.
ich wil einem herren dienen, des ich æigen bin,
ichn wil niht langen iwer senger sin.
daz ich iu ze dienest ie so mangen geilen trit getrat,
daz ist mines heiles, miner sele ungewin.
daz ich iuch do nine vloch,
daz ist min meistiu swære,
und mich ze herren niht enzoh,
des lon noch bezzer wære.
swenne ich an ein trouren wende minen muet,
so chumt einer unde sprichet:< gute, nu singet ettewaz!
lat uns mit iu singen, tut uns vroudehelfe schin.
swaz man nu gesinget, daz ist niht ze gut.
mine vriunde sprechent, ir sunget weilein verre baz.
siu nimt immer wunder, wa di dorper chomen sin,
di da waren hie bevor
uof tulnære velde.>
ez vert noch einer mit spor,
des uppecheit ich melde.
er ist geheizzen rehtes namen lymizoun.
er und einer sin geselle - der ist getoufet holerswan -
ern ist ninder hie, der ie gesæh ir beider goten.
des einen har ist ræide val, des andern broun.
er ist noch torscher danne der uns vrideroun ir spiegel nam
oder iene, die ze wienne weilen chouften platen.
ir beider breisem sint beslagen
wol mit chnopheline,
zweier zeil alumbe den chragen,
dazs ot verre scheinen.
ir huet, ir roche, ir gurtel, die sint zinzerlich,
ir swert gelich lanch, ir schuch unz ufz chnie ergant gemal
also trugen sis den sumer uf den chirchtagen.
uppichliches mutes sint si ellentrich,
daz si wænent, si sin chunftich von der treysem hin ze tal.
wi moht min vro suezzel limezounen daz vertragen,
daz er an ir hende spranch
den rayen? von der tschoyen
sin houbt er zedechlichen swanch
gein ir zem turloye. ein ander
owe liebiu sumerzit,
daz er si verwazzen,
der mir din ze heil und ouch ze vrouden nine gunne!
des ist mange herze gram,
daz nu trouren muz.
nu schowet, wie diu heide lit:
der ist niht verlazzen
aller blumen, da si mit ir scham verdechen chunne.
owe dem winder, der si ir benam!
schir wirt uns buez
sin und aller der, di mir da die guten vromde machen,
den enwird ich nimmer inerchlichen holt.
willechint und amlolt
habent mih beworren da mit lugelichen sachen.
we warumbe tunt si daz?
mohte sis verdriezzen!
ia get ir min singen leider niht ze nahen
als ez doch solde gan.
we ich selich man,
selten ich ir ie vergaz:
moht ich sin geniezzen!
iane chan mich doch min dienst niht vervahen.
sine wil des niht verstan,
daz min lieber wan
lit an ander nieman niwan an ir einer leibe.
ine gesten ir miner triwen nimmer ab.
nu seht, ob siz vur dienst hab.
si ist in minem herzen immer liebist aller wibe.
disiu rede lige also,
lazzen wirs beliben.
sprechen, we, waz tun ab ich den tumben getelingen?
von den han ich bosen wert,
swelhes endes ich var.
alle wæren si sin vro,
mohten si mich vertriben,
mich von minen vrouden und von lieber stat verdringen.
wol ir, der min herze gert
stille und offenbar!
ine geloubt niht, daz si gehengen an ir vinden.
bezzer wær in, liezzen si mich ane not.
ich gemaches alle rot,
di da mit ir rounent, wellent si sein niht erwinden.
unt immer an dem veiertage
so ist ir samenunge.
swaz der dorper ist in einem weiten umbesweife
choment mit einander dar
alle uof minen tracz.
owe mir sines vil irren chragen!
fridepreht der iunge,
er greif ir an daz chinne: ine weiz nah weu der tore greif.
si vurhtent umb ein har
niemens widersacz.
doh mach er und ettelicher da vil wol bestrouchen,
daz im bezzer wær, und het er ez verborn.
sines swertes helze vorn
zart ir bei dem chrumben raien einen chleinen stouchen.
sa er an sinem geile spranch
an dem umbeswanche,
do begreif ez in und zart in auz unz an daz ende.
owe daz man imz vertreit,
einem torschen chragen!
ez geschah niht sunder danch,
ez ergie mit danche.
daz verwizzen im genuge ze einer missewende.
waz im leute widerseit!
wil si sich bechlagen,
si gemachet im sin umbesæzzen vil ungenæme.
moht ein tore sin helze sleifen zue,
e daz ez solhen(...) schaden tue!
wir vertrugen, daz sin swert in einem chorn læge.
da ir bei einander sit,
tumbe getelinge,
da sult ir iuch huten wol vor einem torschen chnehte.
der get alrest hiwer hervur
und ist geheizzen per.
der ist lanch und ahselwit,
geitich ubler dinge,
und wunschet, daz er chom, da er im genuch gevehte.
er chumt choum her in ze der tuer.
phy, wer braht in her?
der ist hildeboldes swester sun von pernreute.
der da wart erslagen umb ein ingewer.
daz tet willeher.
er tuet mort, chumt er, da sih gesammet tumbe leute.
allez tulnaere velt,
daz hat niht so tumbes
so von der treisem hin ze tal hin gein zeizzenmouwer,
swa si sint die selben dri,
noch ist einer da,
dem get wol sein scheib enzælt
slehtes unde chrumbes,
und ist doch von allen vier enden ein gebouwer.
er ist ir diche nahen bei,
do von so wierd ich gra.
er ist noh tumber danne die uns in den anger sprungen.
saht ir den, der vrideroun ir spigel nam?
iener der gebart alsam.
er ist ir einer, der mich hat von lieber stat verdrungen.
er treit eine busemsnuor
von alroten siden,
fridepreht der iunge, und ein misencorden lange.
daz get hinden verre hin dan
und ist chopherrot.
ich sag iu, wie er vert gevuer:
des muz ich in niden.
do sich der tanz zelie und daz ez was in dem gedrange,
daz man siczen solde gan,
da er hin gebot,
ine gesah mir nie bei meinen iaren also leide
als ich mir zewar an der vil guten sah,
di er uf ein rippe stach
mit dem sælben mezzer, daz gie hinden uoz der scheide.
er treit einen mæchenich,
der snidet als ein schære,
und einen guten fridehuet von haselinen zeinen.
einen vilz hat er dar
uf also schon gezogen.
ez schrotet mangen eisenrinch
und machet wambeis lære.
swa ir sit, ir muget iuch wol mit eren ab im leinen.
dorper, nemt des sælben war:
er heizzet ilsunch.
sin swert, daz ist geluppet. er ist mort, den ez erreichet,
der muz an der stat geligen tot.
ist daz niht ein grozziu not?
ez ist ein wæidhovære, wol gehertet und geweichet.
alle di den sumer lobelich wellent enphahen,
die lazzen in ze guete min lere niht versmahen.
ich rate, daz die iungen hohgemuten
mit schonen zuhten sin gemeit und vurhten schameruten.
der walt mit niwem loube sine grise hat vercheret,
da von vil mangen herzen sine vreude sint gemeret.
diu voglin, die der winder het betwungen,
di singent aber des mayen lop baz danne si ie gesungen.
urloup nam der winder ab der heide,
da die blumen stunden wunnechlich gevar in liehter ougenweide,
begozzen mit des suzzen mayen towe.
< der het ich gern ein chrænzelin, geselle>, sprach ein vrowe.
swaz vur trouren horet und vur allez ungemuete,
daz bringet uns der maye mit vil manger hande bluet.
er heilet daz der winder het verwundet.
er hat mit siner suzzen chraft der siechen vil gesundet.
vreud ist aller wærlde gegen des mayen chunft erloubet.
< owe mir>, sprach ein magt,< ich bin der minen gar berowet.
do von so leid ich manger hande swære,
der ich gein dirre sumerzit mit vuge wol enbere.>
diu muter sprach ze der tohter:< chumt ez dir von mannes schulden?>
< ia, muter, ich muz von(...) manne zouber dulden.
mich het ein ritter nahen zu im gevangen.>
< nu sag mir, libiu tohter, ist anders iht ergangen?>
< nein da, libiu mueter min, des ich gemælden chunde.
er chust mich, do het er eine wurzen in dem munde.
do von verlos ich alle mine sinne.>
diu alte sprach:< du bist niht magt, dich rurent mannes minne.>
zornichlichen sprach diu magt:< ir habt ez wol beschonet.
waz solten mir diu vromden tun, sit ir mich selbe hoenet?
mir ist niht chunt umbe mannes minne ruren.>
diu alte sprach:< du darft mich niht mit spellen umbevueren.
wildu, liebez tohterl, daz ich dir die rede zerloese,
so vliuch die alten chunczen mit ir uppichlichem loese.
diu rætet daz dich noch hernah geriwet.
si hat mit swinden spruchen alter mere vil geniwet.>
ein ander wis
schon als ein golt grunet der hagen.
gut mær ich den vrowen wil sagen,
daz von liehten rosen diu heide hat gewant,
daz beste daz si vant.
nu wol uof, stolziu magedin, der maye ist in diu lant.
nu ist wol brait der linden ir ast,
diu was des loubes ein gast.
nu ist si wol behangen mit souberlicher wat.
schowet wie si stat,
nu loset wie diu nahtegal dar naher strichen lat.
< seht wie sich vreut boum unde wis.
dar ab ich mir hiwer lis
von gelben blumen ein chranzel daz ich trage
alle veiertage.
nu wol uf, troutel adelheit, du sprinch als ich dir sage.>
< muter min, læstu mich dar,
stolzlichen spring ich an der schar
vor den chnappen allen, daz si mir muzzen jehen,
selben soltu sehen,
daz ich uf der erde niht siffel mit der zehen.>
< tohterlin, tustuo den ganch,
der daz gympen gæmpel sanch,
der hat sich vermezzen, und werd im din ein blich,
er leg dir sinen strich.
bistu niht hie heime, dir wirt von mir ein zwich.>
< zwiche und sleg hastu verlorn.
du wild hiwer raeiczen den zorn,
daz du mir verbiutest des er mich hat gebeten.
ich gehilf im treten,
du must hiwer ane jeuten dinen garten ieten.>
< strich von mir balde unde sweich.
hey strouche, und vergen ich dir den steich,
du getust ein springen daz dir ze leide wirt
und dinen rucke swirt.
ich geschaffe daz dich chrot diu ræise gar verbiert.>
ein ander wis
nu chlach ich die blumen und die liehten sumerzit
und die wunnechlichen tage.
da bei han ich eine chlag,
diu mir tougenlich manich vrouden hat benomen,
daz ein wip so lange haldet wider mich ir streit,
der ich vil gedienet han
uf genadelosen wan.
ich chan mines willen ninder gein ir ze ende chomen,
sit si niht enhat
in ir herze wibes gute
und ir doch dar under dienen lat.
wer wære den der chumber niht enmuete?
mich wundert daz min dienst und min singen niht vervaht.
swaz ich ir gesinge, daz ist gehærphet in der mul,
si verstet es ninder wort.
iane sprichet willebort,
< stein irfult ir oren, daz sis immer iht vernem.>
beseht, ob ich im dar umbe niht vint wesen sul,
der mich so beswæret hat
und mir ir fur ir hulde stat.
er sol wizzen, chumt ez so, daz ich imz in gerem,
da den vreunden sin
wirt ir herz von geseret.
er und geneleup und hiltewin
habent min geluche da vercheret,
ez wirt ir ettelichem ein verzintez nuschelin.
disen sumer warens alle dri uof si vercholn,
dazs ein ander trugen haz.
doch enbots ez einem baz
mit gebærdn. daz was niht der zwæier wille guet.
waren si ze chriechen, sold ich si von danne holn,
si beliben lange dort,
gegenliup und willebort.
da gelæg ouch liht der hildewines hoher muet.
miner arbeit
habent si mir vil gebrowen,
ich sag iu daz wol uof minen ait,
daz si mir des sælben suln getrowen.
er schadet der ze langer vrist den tumben vil vertreit.
ich han in durch mine zuht ein teil ze vil vertragen,
daz mich nie gein im gevrumt
und ouch ze staten niht enchumt.
ich chund ir hulde nie verdienen noch ir werden gruez.
ich enmach sin alles mit gesange niht gechlagen,
daz mir leides widervert,
mir ist sin al ze vil beschert.
mir wil diu sæld nindert volgen einen vuez,
swelhen ende ich var,
so let si mich immer eine.
got vor ungedulde mich bewar,
min geluche ist wider si so chleine.
von iwern schulden han ich disiu leit, her engelmar.
seit vor iwern handen vrideroun den spiegil vlos,
so ist unpildes vil geschehn,
des genuege muzzen iehen,
dazs in hundert iaren nie so vil da vor geschah.
beidiu laster unde schaden si doch nie verchos
noch verchiesen niht enwil.
iwers schimphen was ze vil.
daz diu hant erchrumbe, diu die spiegelsnur zerbrach,
di si saelbe vlaht
ane gelt uoz glanzen siden.
si was maniger hande siden slaht.
des was ir ze vil von iu ze liden,
iuch het iwer gogelheit von iwern sinnen braht.
ich was ie den wiben holder danne si mir sin.
daz ich des enkelten sol,
daz enzimt in niht ze wol.
owe, daz diu liebe niht gemeiner triwen phligt.
des ist zwischen mir und einem weibe worden schin,
diu ist mir niht als ich ir bin,
so get mir min leben hin.
ez ist ane reht, daz liebe niht gelich wigt.
do diu liebe wach
hie bevor gelicher wage,
done het diu lieb ninder chrach.
niemen mich dar umbe mere vrage:
diu hat nu scharten hinnevur unz an den lesten tach.
do man der wibe minne gegen der manne minne wach.
inerthalb des herzen tuer,
do wach mannes minne vuer.
nu ne chan sich gegen der wibe minne niht gewegen.
ich enweiz aber niht, wen ich der schulden zeihen mach,
der die waren schulde hat.
zweier dinge gat uns ab,
daz wir man niht cheusche sin noch rehter wage wegen,
diu gelich trage
herzenliep gein der minne.
ir sult wizzen, swaz iu iemen sag,
er gewan nie herzen chuneginne,
der niht erwirbet, daz er guten wiben wol behag.
reiner wibe minne tiwert hoher manne muet.
ist ir triwe minnechlich,
deist in beiden lobelich.
wol im, der gein wiben siner stæte huten chan.
valschlosiu minne wære beidenthalben guet.
wol dem herzen, daz si treit.
dem wirt siner arebeit
wol gelonet. disiu mære merchet, guter man!
sit den wiben holt,
(...)
(...)
moht ein herz so vro niht gemachen
so reiner wibe minne, dæist ein vreudebernder solt.
all diu creatiwer die der himel hat bedaht
und dar zu diu erde breit
hat niht hoher werdicheit
danne ein reine wip, vor ir ein wol gevieret man.
swa diu zwei beinander ruwent eine naht,
da ist der minne lanczen ort
wol bewunden hie und dort.
si hat zwischen herzenlieb schaden vil getan.
sus getaner not
chan diu minne wunder machen,
truebiu ougen, nah der truebe rot,
sus und so mit manger hande sachen.
si wundet mangen, daz im bezzer wære ein samfter tot.
ein ander wis
wol dem tage,
der al der wærlde hohgemuete trage
und vil mangem herzen vroude meret.
der winder si guneret.
der brah uns ze leide
blumen an der heide,
die stent aber in liehter ougenweide.
grozzen schal
hor ich di vogel singen uberal,
suzzen sanch den abent und den morgen.
ende hat ir sorge.
in chundet der maye
sumerlich geschreye.
daz enhoret niemen, ern reye.
nu ist der walt
schone geloubet, den der winder chalt
het beroubet: dem ist ein teil vergolten.
iunge magde solten
sich stolzlichen zieren,
ir gewant rivieren,
an die man mit einem ougen czwieren.
< ich wil dar
stolzlichen springen an der schar.>
sprach ein magt,< unverwendichlichen
mich ze vreuden strichen.
ich han, deist ane lougen,
einen ritter tougen
angesehen mit bæiden minen ougen.
dem bin ich holt,
muter, dar umbe du niht zurnen solt.
ich chum nimmer tach von dinem rate.>
< tohter, daz ist ze spate.
der schuech unde der chleider
springest ane beider.
mir getet nie dehein minn so leide.>
< miner wat
han ich durch sinen willen gerne rat,
den ich han erwelt uz allen mannen.>
< tohter, sag von wannen
er si, der uns beiden
wil der triwen scheiden.
chint, erwint und volge diner eiden.>
ein ander wis
owe, lieber sumer, diner liehten tage lange,
wie sint die vercheret an ir scheine!
si trubent unde nement an ir suzzen weter ab.
gar gesweiget sint die vogelin mit ir sange.
doch ist daz diu meiste sorge min,
daz niht langer dienest lieben lon erwarben hat.
ichn chunde ir leider nie gesprechen noch gesingen,
daz die wolgetanen douhte lones wert.
lona, chuneginne! ich bin der lones gert.
libist aller weibe, ich han uf lieben lon gedingen.
hat aber iemen leid, daz minem leide si gelich,
moht mir der sinen rat enpieten!
deiswar, guter ræte der bedorft niemen baz.
ich gespræch min vriund gerne sumeliche,
daz si mir von solhen sorgen rieten.
mich væhet an schulde, der ich sælten ie vergaz.
daz ist von der, daz ich ein weil vro beleib,
sit daz mich diu guet in ungenaden lat.
wan daz mich min triwe enlat,
ich gesunge nimmer niwez liet deheinem wibe.
ine gewan vor mangen ziten ungenade mere
dann ich han von einem getelinge.
der ist also getouft, daz in niemen nennen sol.
der ist an siner strazze beidiu træiczich unde her.
sin langez swert alsam ein hanifswinge,
daz treit er allez umb, im ist sin gehælz hol
da sint lueger in gemachet, zeine zizwæche,
oben in dem chnophe lit ein spigelglas,
dem gelich also daz friderounen was.
nu bat er die guten, daz si sich darinne erseh.
sine wolde iedoch in sinen spigel nie gelugen.
daz versagt si im in einer wæhe.
si sprach verwendechlichen:< daz ist immer ungetan.
ich bechenne iuch niht an iwer hobescheit so chlugen.
e ez iu ze lieb von mir geschæhe,
e wold ich verliesen slehtes allez daz ich han.>
si sprach:< liupper herre, ich han noch gueter spiegel dri,
der ist mir igelicher lieber danne der.>
schier sprach er aber:< vrowe, luget her.>
also muet si der gauch mit siner hoppeney.
hie mit disen dingen si diu red also gescheiden.
lat iu mere chunden miner swære:
die tumben getelingen tuent mir aller laidechlich.
swaz ich tun, ich han bei der gueten niht erliden.
wessen si, wie liht ich des enbære,
si wurben anderthalben. gyselpreht vnd amelrich,
die habent disen sumer her getanzet an ir hende
allenthalben swa man ie der vreuden phlach.
hinnephuer geleb ich nimer lieben tach.
unz ich minen chumber nah dem willen min volende. ein ander
chint, bereittet iuch der sliten uf daz eis.
ia ist der leid winder chalt,
der hat uns der wunnechlichen blumen vil benomen.
manger grunen linden stet ir tolden gris,
unbesungen ist der walt.
daz ist allez von des riffen ungenaden chomen.
mugt ir schowen wie er hat die haid erzogen?
diu ist von sinen schulden val.
dar zu sint die nahtigal
alle ir wech gevlogen.
wol bedorft ich miner wisen vriunde rat
umb ein dinch, als ich iu sag,
wa diu chint, daz si rieten, ir vreuden solten phlegen.
megenwart ein wit stuben hat.
ob ez iu allen wol behag,
dar sul wir den gufenancz des veiertages legen.
ez ist siner tohter wille, chom wir dar.
ir sulcz alle an ander sagen,
einen tanz alumb den chragen,
den bruvet engelmar.
der nah chunegunde ge, des wert enein:
der was ie nah tanze we.
ez wirt uns verwizzen, ist daz man ir niht enseit.
geisel, ginch nah ieuten hin und sag in zwein,
sprich daz aelle mit in ge.
ez ist zwischen mir und in ein starchiu sicherheit.
chint, vergiz durch niemen hædewigen da,
bit si balde mit in gan.
einen sit si schulen lan,
daz binden uf die bra.
ich rat allen guten wiben uber al,
die der mazze wellent sin,
daz si hohgemueten mannen holdez herze tragen,
ruch ez vorn hoher, hinden hin ze tal,
deche baz daz næchelin.
warzue sol ein tehtir an ein collir umbe den chragen?
diu wip sint sicher umbe daz haubet her gewesen,
so daz in niemen brach.
swaz in anderswa geschach,
des sint's ouch genesen.
got gebiet den iungen wiben uber al,
di der mazze wellen sin,
daz si hohgemuten mannen holdez hercze tragen,
hoher vorn und hinden hin ze tal,
dechen baz daz næchelin,
wazu sol ein tehtir an ein kollir umb den chragen?
wip sint sicher umb daz houbt her gewesen,
daz et in daz niemen brach.
swaz in anderswo geschah,
dez sint si genesen.
eppe der zuht geppen gumpen ab der hant,
des half im sin drischelstap.
doch geschied ez mit der reutel meister adelper.
daz was allez umb ein ay, daz rupreht vant
- ja wæn imz der tyevel gap -,
da mit drot er im ze werfen allez iene her.
einer der was beidiu zornich unde chal,
ubelichen sprach er< tracz>.
rupreht warf imz an den glacz,
daz ez ran hin ze tal.
hie enphor do stunt so schone mir min har,
umb und umbe gie der span.
des vergaz ich sit man mich ein hous besorgen hiez,
salcz und chorn muz ich choufen durch daz iar.
we, waz het ich im getan,
der mich tumben ie von erst in disen chumber stiez?
mine schulde waren chleine wider in.
mine vluech sint niht ze smal,
swanne ich da ze riwental
unberaten bin.
frideliep bei goetelinde wolde gan,
des gedaht her engelmar.
wil iuch niht verdriezzen, ich sag iu daz ende gar.
eberhart der mayer must ez understan,
der wart zu der suene braht.
anders wær ir beider hende an ander in daz har.
zwein vil oeden ganzen gent si vil gelich
gein einander al den tach.
der des vorsingens phlach,
daz was friderich. ein ander wis
diu sunne und ouch die bluomen hant ir hohe hin geneiget,
ir vil liehter schin beginnet trueben alle tag.
da von sint diu vogelin ir sanges gar geswigen
- daz ist vor allem laide mines herzen chlag -
und der walt
muz von sourem winden ungevuegen schaden dulden.
ich hazze den winder chalt.
disiu not chumt gar von sinen schulden,
er und ein wip machent mich in churzen tagen alt.
diu wil mit beiden oren niht gehoren swaz ich singe.
chund ich sanfte rouren, daz vernæm si mir gar.
unsælich muz er sin, der mich von ir gedringe,
swelhen ende er chere, daz er nimmer wol gevar.
ich vergaz
ir mit triwen nie: nuo tut si mir so toubez oere
ie lenger so ie bezzer.
des bin ich mit guetem willen toere.
mir schadent getelinge, ich wæn, durch den alten haz.
die waren des ruemich disen sumer an der strazze,
do man saget, daz ich singen wolt verloben.
ir ettelicher moht daz sin gemuffe gerner lazzen,
dem sin gæmelich zimt als einem der wil toben.
ellenhart
treit an sinem buosem ein vil wæhez vurgespenge.
er und regenhart
habent mit den wiben ir gerenge.
ia sin si doch ze ware niht von hoher art.
ich gevriesch bei minen iaren nie gebouren also gaile
so si zwen sint und ettelicher me.
wie wol si noch verchoufent daz si toren vurent veile.
got geb in den marchet, daz man si mit vollen wer.
permuet
hat mit in vil mangen lihten veiertach geloufen
wirt sin geluche guet,
er mach sinen merz wol verchoufen.
er ist aber ungewunnen, trait er sinen heubelhuet.
dar durch ist er mit swerten in sin houbet unverschroten.
dar zu treit er ein hohez collir umbe den chragen:
der ist uof und uof gezieret wol mit einem tuche roeten,
daz sol iungen magden an dem tanze wol behagen.
megengoz
bintet sich gein in: er dunchet sich so ragehuffe
des uppicheit ist groz.
ich weiz niht war sich der tore guffe,
vor im genæs niemen. wurd ouch im ein druzzelstoz!
ich han von oeden ganzen alle wile her gesungen,
die mich nie gemueten da ze riwental.
er hat in disem sumer an einer magde hant gesprungen,
diu sin doch niht næm und hiet si aller manne wal.
afterreif
hat sin langez swert mit einem scheibelohten chnophe.
da man die tanze sleif,
do raid er daz houbet uof dem chrophe
unverwendechlichen, wan er uf sin huffe greif.
mich hat ein ungetriwer tougenliche angezundet,
hat mir vil verbrant des miniu chindel solten leben.
diu lait sin unserm træhtin und den vriunden min gechundet.
ich han dem richen noch dem armen niht ze geben.
mir ist not,
gebent mir di vriunt mit gutem willen prantes stiwer.
gewinne ich eigen prot,
ich gesanch nie gerner dann ouch hiwer.
ia furht ich daz ich e vil ofte werde schamerot.
ein ander wis
sanges sint diu vogelein geswaiget,
der laide winder hat den sumer hin veriagt,
des ist manch hercz beidiu trourich und unvro.
aller werld hohgemuete seiget,
wan ich pin an minen vreuden noch unverzagt.
daz gebiutet libist aller wibe mir also:
ir gebot
laist ich immer die weil ich leb.
mine vriunde, wunschent mir durch got,
daz si mir ein liebez ende geb.
hie mit sul wir die rede lazzen.
wir muzzen in die stuben, ze ainem bevrin
chomen hin durch tanzes willen vil der iungen diet.
zwen dorper - daz si sin verwazzen! -
si trugen beide roeche nah dem hovesit,
osterriches tuches. uetze ninder in siu schriet.
wol beslagen
sint ir gurtel baide samt,
oedechlichen wunden si den chragen
bei dem tanze, daz ich michs erschamt.
niemen vrage mich, warumbe ich grawe.
ia want ich, daz ich geruet solde sin
vor den getelingen, des ist in vil ungedaht.
sine lazzent mich deheine ruwe
gewinnen, ir gewerp ist umbe die vrowen min.
mir ist liep, und werdent si zerhouwen schiere braht.
gyselpreht
und ein torscher ganze walberoun
tut mir zallen ziten ungereht.
wie verlos ir spiegel vrideloun?
also verlos min vrowe ir vingeride,
da si den chrumben rayen uof dem anger trat,
do wart ez ir ab ir hant, seht, an ir danch genomen.
han ich den von schulden niht ze neyde,
der irz von siner uppicheit gezuchet hat,
daz moht einem oedem chragen noch ze schaden chomen.
we mir sin,
daz er si so rehte dar zue vant,
jane chlagt ich niht so vil daz vingerlin,
het er ir verlenchet niht die hant. ein ander wis
< owe mir dirre not>,
sprach ein wip,< der sumer wil zergan.
des gewinne ich liht noch ein grabez har.
ich sieh die blumen rot
vor dem walde trourichlichen stan.
die heten also liehten schin, nu vælbent aber gar.
nu mohten uns die blumen also schone sin beliben,
seht, der wurde mir vil leiht ein chranz,
wand ir glancz
hat mir miner swære vil vertriben.>
diu haid ist gar verbluet.
di roten tolden risent valbe nider.
daz machent in die sorgen, di si zu dem riffe hant.
owe, wie si der muet,
er aucholf! chumt der sumer immer wider,
der machet si so wol gevar, daz' aber schon stant.
muscha mirz, wi ez gisel da mit tancz tischen sol!
seht, des hilfet ieutel, perhtel, ierengart.
eberhart
der gat an ir hant: seht, so ist im wol.
ich chom an ein stat,
triwen, do was hobscher chinde vil.
si heten einen tanz, der was dem vlecze gar ze wit.
zue ainer ich getrat.
ir muter sprach:< waz ob ich des niht wil,
daz ir mit ir iht raunet? woy, daz ir verwazzen sit!
lat si mit genaden, zechet anderthalben hin!
ir horet wol, daz si mit iu niht rounen chan.
aller man
lat si vri, die weil ich lebendich bin.>
< muter, zurnet niht,
machet mir daz beiten niht ze lanch.
beitet unz morgen, seht, so muz ich im versagen.
als in min oug ansiht,
von im so treit mich aller min gedanch.
des gat mir not, ia ward ich vert vil wol durch in zerslagen.
we, wie ez mir versmahet, daz ez mir durch in geschah.
vrowe, nue wis im durch minen willen gram.
(...)
ia ist erz, den ie min lip versprach.>
si hat sich min erwert.
wie rehte chaum si daz hat getan!
si zeiget mir den wolves zant da si vil eben saz.
ob si nu wol gevert,
so muzz ouch mir min dinch nah heil ergan,
zwinss ich hiut, ia geseih ich leihte morgen baz.
argiu wip gelonent sælten guten mannen wol.
swer diu triwe suechet da ir lutzel ist,
daz ist ein list,
der si doch vil chleine helfen sol.
nu sorge ich hinder mich,
wi sih min vrowe immer an mir bewar.
ich weiz wol, si denchet min, in swelher mazze ez si.
si sundet anders sich,
wan ich mit grozzen triwen von ir var.
getorst ich, ia wær ich ir zallen ziten gerne bei.
ich widersitz en salman, in des handen si da stat,
er sel si anderthalben hin danne ich si bit.
solhen sit
man da heim in miner pharre hat.
min schimphen half an ir.
do si des zornes muetes widerwant,
si braht mich des inne, daz ir zurnen was ein troum.
vriunde wurde wir.
si gie des tages vil gar an miner hant,
di weil ich bei dem tanze was, des nam ir macze goum.
si sprach:< vrowe, tut sin niht, ir chomts in grozzen nit.>
mit der rede chund si irz verbieten nie.
an diu chnie
braht mir diu sælbe dieren sit. ein ander
wie sol ich die bluomen uberwinden,
die so vertorben sint?
die siht man nindert so mans in dem mayen sah.
ir vergezzet niht der grunen linden
- we, wa tanzent nu diu chint? -,
diu was uns den sumer vur di heizzen sunne en dach.
diu ist grunes loubes worden ane.
des bin ich dem winder gram,
sit er uns die rosen ab der heiden nam,
die da stunden hiwer wolgetan.
mine vriund, ratet wie ich gebare
umb ein wip, diu wert sich min.
die begreif ich da si flahs ir meisterinne swanch.
diu wert sich des ersten vil undare.
doch tet si ze iungist schin,
daz si mir ze starche was und ich ir ze chranch.
laider luczel half mich da min ringen.
doch versuht ich si genuoch,
mangen ungevuegen puch den si mir sluoch.
si sprach:< liupper, siczet, lat mich swingen.>
ich begunde mit der guoten schimphen
also mich daz hercze hiez.
leise greif ich dort hin da diu wip so stundich sint.
diche zeigt si mir ir ungelimphen.
in dem tausche si mich stiez
mit der veuste gen den brusten, daz ich ergint.
< ir lat mich wurchen, laider witsteche.
iwer leip ist ungeseit.
vraischet ez min mueme, ja cheut si mir lait,
daz ich immer iht mit iu gezeche.>
grozziu chraft diu was uns beiden tiwer
von dem ringen, daz wir do
mit enander taten umb ein dinch, des ist nu sit.
sehs pirn priet si in dem viwer.
der gap mir diu vrowe zwo
vier si az si sælbe, da labt si daz hercz mit.
heten wir des obzes niht vunden,
ich wær in min ouge tot.
ouch, zwiu laid ich so groziu not,
wes han ich mich tumber underwunden?
langiu mære lat iu churczer machen,
swi ez umb allen spot erge.
ich gesah nie wip so grimmechlich geslahen.
ich muz diche ir schimphes vil gelachen.
waz darumbe, was mir we?
daz versuent si ouch sit uof einer derreplahen,
bei ir muemen huos under einem hekke
(...)
mines gutes ward ir da daz beste teil.
da liez ich der vrowen seuftenekke. ein ander wis
dise truben tage,
darzu laidlichiu chlage
hat mir vreude benomen
und allen hohen muet.
warzue sol min sanch,
sit er nie so erchlanch,
daz in het vernomen
ein schoniu vrowe guot,
der ich han uf genade gedienet her vil lange
den sumer und den winder ie mit einen niwem sange.
nu verstat si mirz alrest zeinem anevange. daz si des niht enstat,
daz ir minne mich verlat
an den sinnen vercheret,
da sundet si sich an.
si vil sælich wip,
so verlius ich den lip,
ist si mir niht beschert.
owe, daz ich niht chan
gesingen do von si mir also holdez hercze truege.
ia pin ich in dem munde ninder so gevuege,
bezzer wære, daz ich niwes nimmer niht mir schadet engelbolt
und der mayer manegolt
und ouch iener durnchart,
daz vierd ist engelber,
darzue eberwin
unde die zwene bruder sin,
so so torsches niemen wart,
luther und adelger,
die tanzent mit den maiden in dem geu verwendechlichen.
si wellent uf der strazze nimen vuez entwichen.
hey, solt ich ir ainen sin stelzen da bestrichen! er ist mir geveh,
daz in hiwer verzech
zornichlich ir hant
min vrow uof einer tult.
seht, daz was im leit.
sinen vriunden er chleit,
daz ichz het im erwant
und ez wær min schult:
« wan er gie vil nahen an ir siten gar bedrungen,
er het uns an der weile ein liet ze tanze vor gesungen. »
wol verstunt der dorper sich bei einem chlainen stungen. seht, der ist ein tail
baidiu tumbe unde geil,
seht, dem gieng er gelich.
ein schuch was im gemal,
da mit er mir trat
nider al min wisemat.
aller veiertæglich
swaimet er vur riwental,
oberthalp des dorfes staig er uber den anger,
durch minen haz von steig nah den bluomen sprang er,
in ein hohe wise siniu winliet diu sang er. der von riwental
bruovet tumplichen schal,
ungenædiger dræu
der tribet er ze vil.
samir durinchart,
in geriwet diu vart.
widerdræt er mir so,
daz er bestrichen wil
mir die stælczen, so muez er sich zorndruche nieten.
der cheiser otte chunde nie den widerslach verbitten,
ich versuecht ez, chumt er her, ob in diu swert iht schrieten.
ein ander wis
< singe, ein guldin hun, ich gibe dir waicze>
- schir do
ward ich vro -,
sprach si, nah der hulden ich da singe.
also vreut den tumben guet geheizze
durch daz iar.
wurd ez war,
so gestunt nie mannes muet niht ringe,
als mir der min danne were.
mach si durch ir geilicheit
miniu lait
wenden? ia ist min chumber chlagebære.
roumet uz die schæmel und die stule,
haiz die schragen
under tragen!
hiut sul wir tanzens werden mueder.
werfet uof die stuben, so ist ez chule,
daz der wint
an diu chint
sanfte wæ durch diu ubermueder.
so die vortanzer danne swigen,
so sult ir alle sin gepeten,
daz wir treten
ob ein hovetanzel nah der geigen.
loz uz, ich hoer in den stuben tanzen.
iunge man,
tut iuch dan.
da ist der dorfwip ein michel trunne.
da gesah man michel ridewanzen.
zwene gigen,
do si swigen,
daz was gailer getelinge wunne,
seht, da wart von ziche vor gesungen.
durch die venster gie der galm.
adelhalm
tanzet niwan zwischen iungen.
gesaht ir ie gebouren so gemaiten
als er ist?
wizze christ,
er ist ze voderist an minem rayen.
einen vezzel zwaier hende braiten
hat sin swert.
harte wert
duncht er sich siner niwen troyen.
diu ist von chlainem vier und zwainzech tuchen,
di ermel gent im uf die hant.
sin gewant
sol man an einem oeden chragen suchen.
vil dorperlich stat allez sin geruste,
daz er treit.
mir ist gesait,
er sinn engelpoltes tohter aven.
den gewerp erteil ich im ze vluste.
si ist ein wip,
daz ir lip
zæm wol ze minne einen graven.
da von lazze er sich des wisen tougen!
zeche er anderthalp hin!
den gewin
truege er hin cz' mainczen in sinen ougen.
im ist sin traye nie so wol zerhowen
noch sin chel
ni so hel,
er enmug si sin wol erlazzen.
disen sumer hat er si geschowen
gar vur brot.
schamrot
ward ich, do si bi enander sazzen.
wirt si mir, der ich da gern diene,
gutes gip ich ir die wal,
riwental
gar vur aigen, da ist min hohe sinne.
ein ander wis
nu ist der laid winder hie,
des verdriuzt iunge zu den alten.
welch rat wirt der chlainen vogelin?
man gesah mich stolczer nie.
hat diu heide rosen vur behalten,
do man in dem mayen siht erschinen,
den chinden sing ich niwen sanch.
daz wirt aber weirat ein epheltranch
e daz siz gelerne,
wan diu horet min geplæcze gerne.
nu wol uf chinder, welt ir dar
in den mayerhof zu hadmuten,
da verwæn ich mich der massenue:
engelpreht und adelwan,
friderich in der gazzen, tuece,
wentel und ir swester alle dri,
hilpurch, ein vil schonez chint,
jeutel und ir mumen tohter ermelint.
trouten swester bryde
spilt mit eppen umb ein vingeride.
ez ist noch niht vol ein iar,
daz si saz und vrowen genuege.
da begund si mich sain gruzzen.
uof min triwe, daz ist war,
si gap mir ze choufen in dem chruege,
da mit ich den minen schaden buzze.
idoch mus ich ze iungist sagen,
da wart wunder sleg uf min hant geslagen.
so si sei z'uneren!
daz was reihczenfut mit uchsengeren.
waz ich durch den guten chneht
niwer schuch durchel han gemachet
und vil mangen liehten tach versoumet,
den si da heizzent engelpreht.
der giht und er si mit mir verswachet.
doch hat si im sin strazze geroumet.
seht, des gie ir grozziu not,
wand er chau si tægelich vur schonez brot.
we, wi ez mir erbarmet,
daz ir vuez bi vromdem viwer erwarmet!
ouf der linden leit mayl.
do von ist der walt des loubez ane
und diu nahtegal ir hercz twinget.
wirt si mir, so han ich hail.
die ich da main, daz ist diu wolgetane,
diu mir min gemuet diche ringet.
wol ir, daz si sælich si!
swer si minnet, der belibt sorgen vri.
si ist unwandelbære.
witen garten tuet si rueben lære.
stund iz noch an miner wal,
so næm ich die schonen z'einer vrowen,
der ich mich doch nimmer wil verzeihen.
chumt si mir ze riwental,
si mach grozzen mangel wol da schowen.
von dem ebenhous unz an die richen
da stet iz leider allez bloz.
ia mach iz wol armer liute housgenoz.
doch dinge ich ze liebe,
chumt mir trost von einem schoenen wibe. ein ander wis
winder, und wil din gewalt
in die stuben dringen
von der linden brait:
dine winde di sint chalt.
lerche, la din singen.
dir hat widersait
baidiu riff und uch der sne,
du must stille swigen.
so chlag ich den grunen chle.
may, ich wil dir nigen,
mir tuet der winder we. tanzet, lachet, weset vro:
daz zimt wol den iungen
disen winder lanch.
iu ze stiwer gip ich
hiwer von miner zungen
einen niwen sanch,
daz ir an swæren muet
den vreuden mugt erbitten.
engelmar, din stub ist guet.
chul ist an der leiten,
der winder schaden tuet. lancz und ancz und adelper
und der gaile rule
zesamen hant gesworen
alle uf einen dorper her,
der ist von witenbrule
und brurvet grozzen zorn.
daz enchund ich e noch sit
nie vol taidingen,
rule wolt enwiderstreit
an dem rayen springen.
daz was lanzen nit. lancze einen trayen treit,
diu ist von parchane,
grun also der chle.
ze wig er sich gerihtet hat
(...)
(...)
(...)
ein gut sidin hemed.
er get limmunde als ein per gat.
guet muet ist im vromd,
er ist chint, der in bestat.
ein ander wis
mir tut endechlichen we,
daz den winder niemen des erwenden mach,
er entwing uns ab
baidiu blumen und chle,
darzu mangen liehten wunnechlichen tach.
da ist min ungehab.
die beginnent leider alle truben,
hin gescheiden ist ir zil.
pichelspil
wil sich aber in der stuben ueben.
des wil chunczel maister sin.
der verbiutet lachen, sprechen, winchelsehen.
da ist durch in getan,
des gesmielt do jeutelin.
uch uch, der muz an ir hant vil we geschehen,
des ich sorge han.
diu wart hiwer wunt in einen vinger,
do si ir muemen gersten snait.
mir ist lait:
trout her chunczel, slaht ein wenich ringer.
hie mit sul wir des gedagen,
sprechen von den chinden, die dar sint gebeten
uoz den gufenancz.
jeutel sol in allen sagen,
daz si da mit hilden nah der geigen treten.
michel wirt der tancz.
dimut, gysel gent da mit enander,
al daz selbe wendel tuet.
engelmuet,
wer got, ruffe uns chunczen durch diu lander.
sag ir, daz der man si hie,
daz's ein chleinez rochel und ir mandel nem,
ob s'in welle sehn.
des hat si gewunschet ie.
nu chumt ez ir rehte gein dem veiertag,
da lazz ez geschehen.
bit si, daz's in ir geuchel binde.
mir ist lieber, chumt si her,
danne ob er
si daheim in swacher wæte vinde.
hicka, wie si mir geviel,
do ich reht erblihte, wie si was getan!
wol stund ir daz har
und ir rosenvarber triel.
do bat ich die guten zu mir siczen gan.
si sprach:< ine getar.
mir ist verboten, daz ich mit iu iht roune
noch zu iu niht siczen sol.
tut so wol,
vraget heilken dort bei friderounen.>
heilken vragen ich began,
wer dem chinde sine vreude het erwert.
daz tet si mir chunt:
< da ist aelle schuldich an,
von der uns vil manch punkel wirt beschert.>
do sprach chunegunt:
< diu mut uns ze chirchen und ze strazzen,
dasz' uns allen machet wart.
irmgart,
vrowe, da soltu si umbe hazzen.>
chuncze do niht langer bait,
si neig in(...) do ir engelmar gebot.
seht, dar was ir gach.
schier het si sich angeleit.
baide siten waren ir von siden rot,
luczel gieng ir nah.
swer diu lant nah wiben gar durchvure,
der deheiner gunde ich baz,
wizze daz,
miner lieben muter ze einer snuere. ein ander wis
maye, din
lihter schin
und diu chleinen vogelin
bringent vrouden vollen schrin.
daz si willechomen sin!
ich pin an den vrouden min
mit der wærlde chranch.
alle tag
ist min chlag,
von der ich daz beste sag
und ir holdez herze trag,
daz ich der niht wol behag.
von den schulden ich verzag,
daz mir nie gelanch
also noch genuegen an ir dienst ist gelungen,
die nach guter wibe lon hofschlichen rungen.
nu han ich baidiu umbe sust gedinet und gesungen.
lieben wan
den ich han
gein der lieben wolgetan,
der ist immer unverlan
und enchan noch niht vervan.
sol diu guot mich vergan,
sanfter wær ich tot.
ich was ie,
swiz ergie,
sit daz ich ir chunde vie,
in ir dienst, des si nie
selten mich geniezzen lie,
dort und ettewenne hie,
swi si mir gebot.
sol ich dienen und des an lon von ir beliben,
so ist des ubeln mere danne des guten an den wiben.
von dem gelouben moht mich ein chaiser niht vertriben.
ungemach
mir geschach,
do ich von erst ein wip ersach,
der man ie das beste sprach
und ir guter dinge iach,
diu ir cheusche nie zebrach
und ir hobescheit.
ist min har
greisgevar,
daz chumt von ir schulden gar.
ir vil lihten ougen clar
nement min vil chleine war,
so die minen blichent dar
an gunterfait.
wolt si mit einem gen den minen beiden zwiren!
minne diu gebiutet, daz diu ougen scham zieren,
diu lieb zwischen wiben unde mannen under vieren.
hohgemuot,
darzu fruet
ist an iungen manne guet,
der vor schanden ist behuet
und daz beste gerne tuet,
der ist mit lobe wol behuet.
minnet werdiu wip,
furht scham,
wibes nam,
der wirt dir nimmer gram.
ist er guten wiben zam,
ist sin zung an schelten lam,
so ist er aller tugende stam.
sælich si sin lip,
der daz lop behalte, der ist an missewende,
aller sælden sælich unz an sin ende.
diu liet ich der wærld zeiner bezzerunge send.
ein ander wis
winder diniu meil
di verderbent den walt,
di bluemen und di heide sam.
sumer, din gesinde ist allez worden vreuden bloz.
manich hercze geil
hat zu trouren sich gestalt,
den allen vreude wol gezam.
wie zimt einem wibe, diu ich vur elliu wip erchos,
daz si nie
mir vervie
minen sanch ze guete,
den ich ir mit dienst willechlichen sanch.
und sten noch hiut in miner huete,
daz si an miner stæte nindert vindet dræhen schranch.
sol min stæticheit
unt der lange dinest min
erwerben niht wan mir versagen,
so muz mich von schulden riwen, daz ichz ie began.
mir ist idoch geseit,
di da stæte chunnen sin,
daz si geluche wol beiagen.
vrowe sæld, uf dinen trost ich noch die guten man,
daz si ir strit
und ir nit
gein ir vriunden lazze.
tut si daz, so wirt daz ende lihte guet.
schaffe ir ungenaden ein mazze!
we daz immer wip an guten vriunden missetuet!
schowet an min har,
daz gevar ist als ein eys,
daz grawet mir, des ist niht rat,
wand mir von getelingen niwan leit geschach.
iener engelmar,
von des schulden bin ich greis,
der hiute noch den spiegel hat,
den ein dorper vriderounen von der seiten brach.
von der zit
immer sit
ward ich nimmer mere,
ich enhiet ein itteniwez herzenleit.
daz ist mines leides herzen sere
von der liebe, diu min hercze zue siner liebe treit.
von hinn unz an den rin,
von der elb unz an den phat,
diu lant diu sint mir elliu chunt,
habent niht so manigen heuzzen dorfman,
als ein chreizzelin
wol in oesterriche hat,
dar ist inne so manich niwer vunt.
seht, daz bruevet einer, der mir lutzel guetes gan.
wanchelpolt,
sælten holt
was er mir mit triwen,
er ist scharmeister in dem lugetal.
daz mach einen gouch vil wol geriwen,
chumt er mir ze ram, ich durchel im di hiernschal.
bei dem lugebache
einer mit gewalte vert,
der wænet in den luften sweben.
sine triwe habent aber heuken als ein ger.
michel ungemach
was mir ie von in beschert,
daz ist im noch vil unvergebn,
daz bewæinent vier und dar zue ettlicher mer.
chuenebreht,
engechneht,
zwene tozelære,
die muetent diner eren, vrowe, den versag!
daz ist mines lieben herczen swære,
der ich tougenlich in minem herczen trag.
diner oren tuer
muzzen dir verslozzen sin,
dazs immer iht von ir vernem,
di mein wider dich gedenchen anders denne wol.
nu la die rede vur,
herczenliebiu vrowe min,
di dir ze horen niht gezemen,
solher lere man guten vreunden gerne volgen sol.
dicze iar
sunderwar
wurbens umb ir minne,
diu mir hiu und immer ist vur elliu wip.
vrowe, mines herczen chuneginne:
du solt nimmer man getrosten vur min eines leip.
lieb mir geschah.
wær diu lieb also beliben!
ich chom da ich vil rosen vant.
seht, der brach ich eine, diu wart schier verlorn.
leid und ungemach
hat vreude vil vertriben.
ich sag iu wie mir nu geschach:
do ich si brach, do tet mir we ein ungevueger dorn,
daz ich wil
hiwer vil
gewisse rosen brechen,
ichn seh ob iz der rehten eine si.
sumeliche rosen chunnen stechen,
rehte rosen di sint aller wandelunge vri.
von der stæte min
bin ich in uberladen.
miniu vriunt, nu horet miniu chlage,
rates unde lere der bedarft ich nie so wol.
erphe und adelwin
tunt mir ungedienet schaden,
daz altet mich bi minen tagen,
niemen sol des wænen, daz ichz mit guetem willen dol.
lachent an
er den man
snidet mit der zungen,
we der mueter, diu mir ze schaden truech!
nu bin ich beswaret von den iungen,
daz ich han von sinen schulden ninder genden phluech.
ein ander wis
die blumen und das grune gras
beidiu sint verswunden,
nu treit uns aber diu linde vur die sunne nindert schat.
ê do si geloubet was,
do hiet man do vunden
vil maniger hande vreuden: done get nu nindert phat.
ê do wir
(...) do vro
bei einander waren,
diu vreude het ein ende, do diu zit begunde swaren.
des trouret manich hercze, des gemuete stuent ê hoh. winder din unstætich loes
twinget uns ze lange,
von dir und einem wibe leid ich leider ungemach.
diu heid ist von den rosen bloz,
daz chumt von reiffes twange.
diu voglin in dem walde habent nindert obedach.
der ich gar
miniu iar
han gedienet lange
von herczen willichlichen, etteswenne mit gesange,
des ist mir niht gelonet noch wie chlein ist umb ein har. man sol willetore sin
aller gueten wibe,
der ir willen henget und ir hulde welle habn,
daz ist der geloube min,
swie so mir min scheibe
ze wunsche niht enlouffe. ich wæn, ich werd also begraben,
daz ir muet
mir ze guet
gein mir iht verchere.
diu schuld diu lit uof watken und uof ienen otegeren,
daz si also diche mir so toubez oere tuet. geuden giengen si gelich
hiwer an einem tanze,
da musten drei vor im geigen und der vierde phaif,
siner vreuden was er rich
under sinem chrancze.
er nam im, da diu schone gie, vil manigen umbeswæif.
erchenvrid
allez mit
vast an sinem diehe,
er wunschte, daz er mir an ir daz helmel vor geziehe.
er hat den vuez verlenchet hiwer an einem geilen trit. dienist ane sælicheit
niemen chan volenden,
ich han ez reht ervunden, deheiner lon ist mir beschert.
min verlorn arebeit
mich diche phendet
an vreuden, ungeluche maniger sælden mich behert.
ich verzag,
daz min chlag
niht ir hercz entsliuzet,
und daz er gegen ir in ruemewat sin boelczel schiuzet.
ich hoffe, daz er mich ze iungist von ir dienist iag. swer versmæhet minen sanch
und sin spottelachet,
wol singen und rounen haben ungælichen don,
ê do'r in diu orn chlanch,
waz(...) er ungeswachet.
nu chlinget er uof zwivel und unrehten lobes don.
minne riet,
daz ich liet
nah ir hulden sunge.
daz tet ich und want des niht, daz mir da misselunge.
nu læt mir niht gelingen ein vil heuziu dorperdiet.
ein ander wis
des sumers und des winders beider vintschaft
chan ze disen ziten niemen understan.
der winder der ist aber hiwer mit sinen vriunden chomen,
er ist hie mit einer ungevuegen chraft.
ern hat dem walde loubes niht verlan
noch der heid ir bluemen und ir liehten schin benomen.
sin unsenfticheit
ist ze schaden uns bereit.
ir sæit in iwer huet, er hat uns allen widersæit.
also han ich miner vrowen widersagt,
si bedarf min niht ze dienistmanne iehen.
ich gedien ir willichlichen nimmer einen tach,
sit si gueten vriunt in veindes striche iagt.
ich wil mir ein lange wernde vrowen spehen,
diu mich hinz gotes hulde wol bringen mach.
di verliust si mir.
deste wirs getrow ich ir.
si sol wizzen, daz ich ir ze vrowen wol enbir.
ist daz niht ein wandel an der vrowen min?
swer ir dienet, dem ist chrancher lon beschert.
si verlaitet manigen, daz er in dem drouhe lit.
des muz leider liebes lones ane sin,
der ouch in ir dienist hin ze helle vert.
er ist sælich, swer sich von ir verret bi der zit,
daz er ze mitten tach
sinen phenninch hie beiag,
den er umb di vesperzit verdienet mit im trag.
swaz ich nu gesinge, daz sint chlageliet.
da envreut sich lutzel leider iemen von.
ê do sang ich daz gueten liuten wol gezam.
sit daz mich daz alter von der iugende schiet,
do muz ich dulden, des ich e was ungewan.
niemen sol verzeihen sich, im geschech vil liht alsam.
wær er als ich gra,
so ist missebieten da.
so der wolf in daz alter chumt, so reitet in diu chra.
e do chomen uns so vreudenrichiu iar,
do di hohgemueten waren lobesam.
nu ist in allen landen niht wan trouren unde chlagen.
sit daz der ungevuege dorper engelmar
der vil lieben vrideroun ir spiegil nam,
do begunde trouren vreud uoz al den landen iagn,
da si gar verswant.
mit der vreude wart versant
zuht und ere, disiu driu soeit læider niemen vant.
der mir hie bevor in minem anger wuet
und dar inne rosen ze einem chranze brach
und in hoher wise siniu wineliedel sanch,
der beswaret nie so sere mir den muet
als ein dinch daz ich von einem chinde sah.
der spranch wol den chrumben ræyen an ir wizzen hant.
do swanch er den vuez,
des min vreude swinden muez.
er und gætzeman gewinnet nimmer minen gruez.
er spranch winsterthalben an ir wizzen hant.
hobet unde hals gie im vil vast entwer,
dem gelich als der des libes niht gewalten mach.
do wart mir der oede chrag alrest bechant.
we, wer braht in îe von atzenbruke her?
da hat er gesungen vor vil manigen veiertach.
des tut er wol schin,
er wil also tiwer sin
als der durch daz roechel trat der lieben vrowen min.
minne, wer gap dir so rehte suezzen namen,
daz er dir da bi niht gueter witze gap?
minne, hohe sinne solten din gelæite sin.
ich muz mich ze manigen stunden vur dich schamen.
du verliusest diche dinen reutelstap.
daz du swachen vriunden gist din hærin vingerlin,
des ist din ere chranch.
daz du, vrowe, hab undanch!
in din hærin vingerlin ein chneht den vinger dranch.
daz siz niht dem ritter an den vinger stiez,
do iz in der niwe und in der wirde was!
dannoch het siz dem chneht wol vur vol gegeben.
ich wæiz rehte niht, warumbe si daz liez.
leihte was der chneht ir ougen spiegelglas.
minn ist so gewaltich da si hin beginnet strebn,
minn ist so gemuet,
der mit wærch ir willen tuet,
daz si da hin minnet da ir ere ist unbehuet.
ein ander wis
owe, sumerwunne,
daz ich mich din anen muez
- der mir din enbunne,
dem enwerde nimmer buez
herczenlicher leide -
unt der wolgetanen,
noch der ie min hercze ranch!
sol ich mich ir anen,
daz ist under minen danch.
swenn ich von ir scheide,
so geschiet nie man unsanfter von einem wibe.
bezzer wære mir der tot
dann ein sælichlichiu not
lange also belibe.
chlagt ich nu besunder
waz ich leides ie gewan,
ich han ez vur wunder,
daz mir maniger niht engan,
ob mir liep geschæhe
von dem besten wibe,
di ich mit ougen ie gesah.
si hat an ir libe
des man ir ze guete iah.
swie si mich versmæhe,
ich geloube niht, daz sis also von herczen mæine.
ich getrow ir als ich sol
lones und genaden wol.
half ab ez mich chlæine!
ich bin in von schulden
immer neidich unde gram,
di mich von ir hulden
dwingent. daz ist berhtram
und der junge gozze
und der ungenande,
des ich minnen niht entar,
der daz gerne wande,
næme si min inder war.
sine spiezgenozzen,
der swaimet einer von dem oberstem pyrboume,
der si um ir minne bat.
uof daz rochel er ir trat
da niden bei dem soume.
da si bi dem tanze
gie, er gie ir an der hant.
von dem ridewancze
chom sin vuez uof ir gewant,
daz lag an der erde
von dem umbesliffen,
daz dem iunge sanfte tuet,
ward er von der pheiffe
uppich und hohgemuet,
wand er gie im werde.
sælten chom sin munt mit rounen danches uoz ir oren,
des vil sere mich verdroz.
(...)
(...) guter sinne toren.
von der persenich
wider uncz an daz ungertor
in der dorper diche
weiz ich ninder zwene vor,
di mit ebenheuze
sich zu zin gelichen.
ia, wæn, inder zwene chnaben
in allen deutschen richen
bezzer mit wiben haben
niht gein einer grouze.
engelmar gewan ez niht so guet mit vrideroune,
als ez doch der eine hat.
iener durchel er ir diu wat,
e daz er geroune.
verboten si den chleinen vogelin
ir gesanch,
di den sumer sungen uber al.
nu siht man læider luczel blumen schinen.
des ist lanch,
daz si von dem riffen wurden val.
aber sa
sint di tage(...) trube.
diu næhste rube in minen garten grube,
diu tanze uof miner sla.
wol ir, si ist ein wip in hohem brise,
lobesam,
und ist aller wandelunge vri.
nu raten miniu vriunt: ich bin niht wise.
si ist mir gram,
wand ich bin bewarren wider si.
dicze iar
waren ir wol dri,
di ir in den oren lagen als diu pei,
sold ich immer chomen dar.
di sælben wolden gern mich verdringen
alle drei,
vunden si gehengen inder da.
ich muez si et wæizgot uoz ir chreizze bringen,
do si si,
daz di dorper ninder wizzen wa.
ich bewar
daz er mit ir iht roune,
iener wasegreim oder adelhounen,
swie verre ich von ir var.
den zwain bin ich veint als einem wolfe
durch den haz,
daz si gent uof minen umbeswaif.
ich het ez ie ze nide an egelolfe,
daz er saz
bi ir und ouch ettewenne greif
mit der hant
hin da wir da suchen,
da mit wir unser beder lip beruchen.
niht nahen er erwant.
ir tor, und werent sin ir bruder inne,
daz er sich
also sere nah ir minne sent,
ez wirt im waizgot ein vil souriu minne.
wil er mich
vil gereiczen, so wirt er gedent
durch den tanz
bi sinem reiden hare -
hab uof minem schuhe! - in disem iare,
beste sin hoube gancz.
her nithart, daz iu sand zene lone,
schundet niht,
daz man roufe minen housgenozzen.
zieht iuch sælb und vart ein wenich schone,
wand er giht,
im wil helfen eppe und megengoz.
den saelben tach,
so ir in ane loufet
und in bei sinem hare roufet,
man siht iuch durch den nach.
< ich wil mich gegen der suezzen minne brueten>,
sprach merhenpreht,
< wurd mins maisters acker nimmer garn.
und sold ich ir daz næchelin zerutten,
daz ist so sleht,
daz chunt adelhoune niht bewarn.
ekkerich,
swaz er daran gewinne,
daz er nah maister guten tohter sinne,
an sinen stein daz strich!> ein ander wis
nu ist der chleinen voglin singen
und der liehten blumen schin vil gar zergan.
wold ein wip mir liebez ende bringen,
mir wær als ichs immer bede solde han,
diu mich ir genaden ie verzeh von chindes bæine.
doch bit ich diu guten, dazs ir triw an mir erschint,
mines herczen chuneginn ich meine.
ich bin von der guten ungescheiden
mines libes und der ganczen triwen min.
wol geling uns mit ein ander beiden,
si sol min gewaltich(...) zeinem vriedel sin.
maniger sagt den wiben von dem guet grozzen greul.
chumt si mir cze riwental, si vindet durre mæul.
da ist red ein wint, ein slach ein pæul.
ein ander wis
owe dirre not!
wie habent sich verwandelot
dise liehten sumertage!
von so senelicher chlage
trouret manich hercze, daz in hohem mute was.
daz ist aber elliu iar,
daz der winder offenbar
uns beroubet ane wer
mit gewaltichlichem her.
er benimt uns vil der schonen blumen unde gras.
also hat ein wip
mich beroubet gar der sinne,
an den triwen, und ich si so herczenlichen minne.
wie ward ungænedich ie so minnichlicher lip?
ich pin zewaier schaden
von ir schulden uberladen,
di mir al ze swære sint.
ich pin tumber dann ein chint,
daz ich han gedinet ane lon und ane danch.
so ist daz der dritte schad,
sæhe si mich uof dem rad,
si gespræch nimmer ach,
des si sælbe mir veriach.
owe daz ir lop von minem munde ie sus erchlanch!
si tut als der stein,
der daz eysen an sich ziuhet.
von siner grozzen chraft man in mit scheffen sere vliuhet.
also ziuhet si mich zu ir im gelichem ein.
wa nu vriundes rat,
sit si niht genaden hat?
wie ich mit disem dinge tue,
da bedorf ich rates zue.
rat ein igelich vriunt also di rede wære sin.
schid ich nu von ir,
seid ich herzenliche gir
nah ir werde minne han,
daz enist niht guet getan.
we warumbe liezz ich nu den langen dinst min?
ich wil vurbaz
min geluche noch versuchen,
ob da vrowe sælde mines heiles welle ruchen.
mir hat hiwer ein getelinch geniwet minen haz.
daz ist irnper,
vert von potenbrunne her
durch sin hofschen da herab,
ein vil heuzer dorfchnab.
guter wibe muz im nimmer werden teil.
daz ist swinder vluch.
ine chund ez an ein buch
nimmer halbez han geschriben,
daz er wunders hat getriben
hiwer mit der lieben, da die iungen waren gæil.
ob er sich ertobet
nah ir minne und erwunne,
er ist ir ungewert. nu hofsch er hin gein potenbrunne!
si hat mich und in und all unstæte man verlobet.
braeche si den aeit,
liezz ir mine sicherheit
von ir vriunden hohe staben,
daz ichs immer wolde haben
liep vor allem liebe hin do liep ein ende hat,
mæht iz ir gezemen,
daz siz also wolde nemen,
als ich ir geteilet han,
so hiet al min lieber wan
sich nah minem willen wol volendet. nune lat
iener irnper
mir niht wol an ir gelingen.
iane wil ich nimmer mer wibes lop gesingen,
ob si mich verzeihet und ir minne iene wer.
ein ander wis
ez ist ein winder, nemt des war
an der lieben heide,
di hat er gemeilet und den grunen walt,
blumen unde voglin singen ist gar zergan.
si sint beidiu missevar,
seht an ir getreide,
daz ist allez von des leiden riffen chalt,
manich hercze muz von sinen schulden vreude lan.
wird ich vro,
daz chumt noch von einem lieben wan,
si getue mich sorgen vri,
der ich gerne læge bi,
daz ist diu wolgetane.
git mir iemen guten rat?
wol bedorft ich lere.
zwene sint vor nide worden des enein,
mugen siz erwenden, mir enwerd ir nimmer teil.
einer do her hofschen get.
seht, der mut mich sere
mit sinem werren, den er bruvet zwischen uns unt im.
wirbet umb ir minne, muzz im volgen unheile.
er ist ein gouch.
swo ich mich verberge in dem lande,
er und jener engelher
triben mich mit wiges her
ab miner anewande.
der ich holdez hercze trag,
swi si nie getet
mines willen gegen einer hirsen vesen,
sit ich erst nah ir hulden ir ze singen phlach,
lonet si mir miner tage
da mit ich si bæte,
so wær ich vor senlicher not genesen.
di daz wendent di gewinnen nimmer guten tach,
wer si sin.
doch wæn ich si sumelich erchenne,
die mir niht ze wæge sint,
maegengoz und oezechint
di raments ettewenne.
so we gescheh in! swar ich var,
ich bin in ir æhte,
di den sumer tanze bruvent in dem geu
und den winder in der spilstuben herren sint.
wilen muet mich engelmar.
owe der mich bræhte
da ich genæse vor ir uppichlicher dræu.
disiu not ist umb ein wolgetanez dirnchint.
dern gan
ich niht, da nident si mich umbe.
ez ist ane minen danch,
swaz er ie nah ir geranch,
oezechint der tumbe.
ein ander wis
owe winder, waz du bringest
truber tage, und wie duz allez twingest,
daz den sumer mit vreuden was!
du hast vogel vil betwungen,
do der walt was aller von besungen,
dar zue blumen unde gras.
ich verchlagt ez allez wol,
wolte mich diu vrowe min
scheiden von so manigem chumberpeyn,
den ich von ir gewalte dol.
si chan zouberliste tougen,
si ist mir tag und naht vor minen ougen,
dem gelich sam ich si seh.
si ist mir in dem slaffe nahen.
sold ich si mit armen umbevahen
und daz minnechlich geschech,
daz ist allez ein getroch,
daz mich in dem slaffe triuget
und mir in dem lieben wane liuget,
da von han ich grawen loch.
wie, wer singet nu ze tancze
iungen wiben unt ze blumenchrancze,
so sprechet, aber an siner stat?
walker, leupsun, hiltolf, aute,
weigolt, wildunch, reichper unde troute,
iu ist gesagt an vreuden mat.
des cheisers chomen ist iu hagel,
man tuet iuch des hares ane
neben den oren, hinten ob dem spane,
ir gaeuphanen, ir lat den zagel.
ein gebot ich sanfte leide,
daz man gaeczemanne al umbe snide
sin wol valbez reidez har.
im und sinen tanczgesellen
sol man har und chlaider also stellen
nah dem alten site gar
also manz bi charln truch.
swelhe sich da widerseczen,
di sol man an leibe und an gute leczen,
daz sis immer haben genuch.
lat ir iu diu mære briunen:
er wil sælbe stichen unde zeunen
und al durch der unger lant,
nider durch di pulgerey,
her wider uoz und durch di romaney
twinget iz sin miltiu hant,
er und all di valben sin,
teutsch und all sine unger.
wold er dannoch witer, daz betwung er:
richte der cheiser um den rein! ein ander wis
owe dirre sumerzit,
owe blumen unde chle,
owe maniger wunne, der wir ane muzzen sin!
unser beider widerstreit
bringet riffen und sne,
daz hat als rosen roten ungelichen schin.
also ist ungelich
min und amelunges swære.
mines ungelingen vreut er sich und udelrich.
der ist mines schaden zallen ziten vlizzich und geværich,
er und eberolt, ein ungestumer weterich. eberolt und amlunch,
udelger und undelhart
habent wider mich gebruvet ein sicherheit.
manich oedechlicher sprunch
von in do gesprungen wart,
do si sich des ruemten, si getæten mir ein leit.
still und offenbar
habent si den ruem behert.
ich wunsch in nimmer, daz ir cheiner wol gevar.
under disen vieren hat mir einer den minen mut beswæret,
daz er nie so truebe wart von iu, her engelmar. wesse ich, wem ich solde chlagen
minen grozzen ungemach,
den ich von in leide und lange her geliten han!
swaz mir noch bi minen tagen
leides ie von in geschach,
daz ist ein wint wan daz mir nu der eine hat getan.
owe, daz ich sol
nu min sælbes laster ruegen!
miner ougen wunne greif er an den fudenol.
tumber gouch, des mehte den cheiser friderichen wol genugen.
honer schimph gevellet nimmer gueten liuten wol. iz ist vrowen e geschen
an ir willen sunder danch,
daz der lieben und der wolgetanen da geschach.
hiet si den grif gesehen,
si ist ir libes nie so chranch,
er hiet sin buez enphangen, des si sit veriach.
snæller dann ein bolcz
was sin leip, ir leit ergangen.
immer mer was der dorper sines herczen stolcz.
done chunde er an den stunden niht vollangen.
di unwæge richt uns bei den herren chnutelholcz! mine vriunt, nu get her dan,
gebt mir iwern wisen rat,
wie ich mit disen dingen zu minen eren muge chomen.
aller triwen ich iuch man,
daz ir mir nu bei gestat.
mine waidegenge und elliu min vreud ist mir benomen.
ich bin unverzeit
beidiu an lip und ouch an muete.
der in durch den willen min sin dinest widersagte,
dem gestund ich immer triwen bi mit leib und ouch mit gute
alle di weil und mir der stegereif ze hove wagete. ich gesah den walt und all die heide
nie vor manigen ziten in so liehter ougenweide.
di hat der maye vur gesant,
daz si chunden in diu lant
sine chunft den vrueten
und all den hohgemuten.
allez daz diu wærlt nu hat beslozzen,
vreut sich siner chunfte wol. der hab wir e genozzen.
nu si uns allen willichomen.
manigen herczen ist benomen
leid und ungemuete,
er chumt mit manigem bluete.
die nu sine brieve horen wellen
und sin lop mit willen helfen in diu lant erschellen,
di losen der lieben nahtigal,
wan ir stimme erhal
nu sin suzziu mære.
der maye hab des ere.
sprach ein maget:< ich wil si gerne horen,
im ze lop den minen lip mit manigem sprunge enporen.
ich han erwelt mir einen sprunch,
swer den chan, der ist lange iunch.
so ich den hohe springe,
so vreut sich min gedinge.>
ir gespil si vragen do begunde,
daz si ir seite, wer so gute sprunge leren chunde:
< ich erchand in gern, unde mæht ez sin.>
< entriwen>, sprach daz magedin,
< er ist sin unvermaeldet,
ir lobt in oder ir scheldet.>
< ich mach wol din ungevuge schelten,
du must immer wider mich so gelfer wort enkelten.
wir hieten beide baz gedagt.
hiute si dir widersagt
dinest unde triwe.
din mut ist iteniwe.>
< sprichestu daz ich si ungevuege?
ich weis einen ritter, der mich an sin bette truege,
daz er mich niht enwurfe hin.
du bist leider ane sin,
daz du mich so swachest,
dir sælben vinde machest.>
ir geselleschefte si sich schieden
niemen chund ir wehselred volrechen an den liden.
si wurden beide an ander gram.
ein ich mir ze trouten nam,
di ich immer treute,
daz neident ander leute.
swer mich umb di wolgetanen neide,
dem wunsch ich, daz im geschæhe, daz er unsanfte leide.
gewinnet er immer herczenliep,
daz stel im der minnediep.
vriunt, nu sprechen amen,
daz wir sin alle ramen.
ein ander wis
willechomen
si des mayen schone! ich han vernomen,
manigem senedem herczen trouren ist benomen.
sorge lat,
iunge magde, daz ist min rat.
uns nahet
ein sumer, den enphahet.
ein ander
< schowet an den walt, wi er niwes loubes reichet,
wie wol er siniu gruniu chleider an sich streichet.
der hat im der maye
vil gesant.
maget, so man reie,
so sit gemant
alle,
daz wir di rosenchrenczel
brechen,
so daz tau daran gevalle.
hey sumer, waz herczen gein diner chunft erlachet!
di vogel die der winder trourich het gemachet,
di singent wunnichlichen
ir gesanch,
wellent in aber teichen
den sumer lanch.
schalles
phlegent si des morgens,
gein abent
spil wir chint des palles.
vreud und churczwile sul wir uns hiwer nieten.
got sol den iungen magden allen daz gebieten,
daz si mit lihter wæte
sin bereit
und den sumer stæt
an ir hobescheit.
winder
hat ez hie geroumet.
die alten
suln sin desder chinder.
als ich di sumerwunne bi der vogel reide erchenne,
di blumen di der maye lost ouz reiffen bande
mit sinem liehten schine
wolgetan,
het ich jeuteline,
so wold ich gan
schowen.
diu lind ist wol bevangen
mit loube.
darunder tanzent vrowen.>
< da wil ich din hutten>, sprach des chindes æide.
< nu ge wir mit ein ander zu der linden beide.
ich pin miner iare
gar ein chint,
wan daz minem hare
di loche sint
greise.
di wil ich bewinden
mit siden.
tohter, wo ist min rise?>
< muter, di reisen han ich vor iu behalten,
diu zimt einer iungen baz dann einer alten
ze tragen umb ir houbet
an der schar.
wer hat iuch berowet
der sinne gar?
slaffet!
waz ob iu nu ringer
getroumet,
daz ir iuch anders zaffet?>
wie si den strit liezzen, daz wil ich iu bescheiden.
daz magedin begunde siner muter leiden.
zwene roten golzen
si verstal
einem ritter stolczen
von riwental
tougen.
si bot im bi dem tanze
ein chrenczel,
so mir got, daz ist unlougen. ein ander
< nu ist der chule winder gar zergangen,
diu naht ist churcz, der tach beginnet langen.
sich hebet ein wunnechlichiu zit,
diu al der wærlde vreude git,
baz gesungen nie die vogel e noch sit.
chomen ist uns ein liehtiu ougenweide.
man siht der rosen wunder uof der heide,
di blumen dringent durch daz gras.
wie schon ein wis getowet was,
da mir min geselle z'einem chranze las.
der walt hat siner grise gar vergezzen,
der mæy ist uf ein grunez zwi gesezzen.
er hat gewunnen loubes vil.
bint dir palde, trout gespil,
du weist wol, daz ich mit einem ritter wil.>
daz gehort der magde muter tougen.
si sprach:< behalte hinne vur din lougen,
din wanchelmuet ist offenbar.
wint ein hutel umb din har,
du must an di dinen wat, wild an di schar.>
< muter min, wer gap dir daz ze lehen,
daz ich iuch miner wæte solde vlegen?
dern gespunt ir nie vadem.
læzzet ruwen solhen chradem.
wa nu sluzzel? sliuzz uof balde mir daz gadem.>
diu wat diu was in einem schrin versperret,
daz wart bi einem staffel uof zezerret.
diu alt ir leider nie gesah.
do daz chint ir chisten brach,
do gesweig ir zunge, daz si niht ensprach.
dar uz nam si daz roechel also balde,
daz was gelegen in maniger chleinen valde,
ir gurtel was ein rieme smal.
in des hant von riwental
warf diu stolcze maget ir gykelvehen pal.
diu alte diu begreif einen rochen grozzen.
si begund ir tohter bliwen unde stozzen.
< daz hab dir des von riwental.
ruch ist im sin uberval.
nu var hin, daz hiut der tivel ouz dir chal.>
ein ander wis
der linden wellent ir tolden
von niwem loube reichen.
da wider lazzent nahtigal dar teichen.
si singent wol ze brise
vroemde suzze wise,
doene vil.
si vreunt sich gein dem mayen,
sin chunft diu ist ir herczen spil.
si sprechent daz der winder
hiwer si gelenget.
nu ist diu wis mit blumen wol gæmenget,
mit liehter ougenweide
rosen ouf der heide
durch ir glancz.
der sant ich vriderounen
einen chrancz.
di vogel in dem walde
singent wunnechlichen.
stolcze maget, ir sult ein niwez teichen,
vreut iuch lieber mære.
maniges herczen swære
wil zergan.
tuet als ich iuch lere,
strichet iwer chleider an.
ir breiset iuch zen lanchen,
stroufet ab di reisen.
wir schuln ez uof den anger wol wicheisen.
vrideroun als ein toche
spranch in ir reidem roche
bi der schar.
des nam anderthalben
engelmar vil tougen war.
do sich aller liebs
gelich begunde zweien,
do sold ich gesungen habn den reyen,
wan daz ich der stunde
niht bescheiden chunde
gegen der zit,
so diu sumerwunne
manigem herczen vreude git.
nu heizzen si mich singen.
ich muz ein hous besorgen,
daz mich sanges wendet manigen morgen.
wi sol ich gebarn?
mir ist an engelmaren
ungemach,
daz er vriderounen
ir spigel von der siten brach.
siner basen bruder
hiet sis wol erlazzen,
er chan sich deheiner dinge mazzen.
er ist ein torscher beier
und der iunge maier
tunt ir leit.
noch hat si den vriunt
der imz di lenge niht vertreit.
darumbe wils aber
ein engelmar vertriben.
er ist ein gaemzinch under iungen wiben,
er ist ein ridewanzel,
in dem geu veiertanzel.
sin gewalt
der ist an dem reyen
under den chinden manichvalt.
der het ir genomen
in schimphe ein tochenwiegel.
daz hiet wir verchlagt niewan den spiegil,
der was von helfenbeine
wæh ergraben chleine,
den sin hant
ir nam gewaltichliche.
da von all min vreude swant.
ir sult mirz wol gelouben,
ich sag iz niht gerne,
die spiegilsnur diu chon her von ybern.
er was ein vrecher bette.
niden an dem ekke
stunden tyer,
geworhte von rotem golde.
nie geschach so leide mir.
ein ander wis
< losa, wie di vogel alle donent,
wi si den meyen mit ir sange chroenent!
ia wæn ich, der winder ende hat.
weirat,
spring also, daz ich dirs immer danche.
diu linde wol geloubet stat.
da sul wir uns wider hiwer zweien,
vor dem walde sint rosen vil gehæyen:
der wil ich chrænzel wolgetan
oufe han,
swenne ich disen sumer an dem reyen
mit einem hobschen ritter gan.>
< toehterlin, la dich sin niht gelangen,
wil du di ritter an dem reyen drangen,
di dir niht ze mazzen suln sin,
toehterlin,
du wirst an dem schaden wol ervunden.
der iunge mayer mutet gern din.>
do wir den blozzen anger ligen sahen
und uns diu liebe zit begunde nahen,
daz di blumen drungen durch den chle,
aber als e
ist diu heide mit rosen umbevangen:
den tuet der sumer wol, niht we.
droschel, nahtigal, di hoert man singen,
von ir schalle perg und tal erchlingen.
si vreunt sich gegen der lieben sumerzit,
diu uns git
vreuden vil und liehter ougenweide.
diu heide wunnechlichen lit.
do sprach ein maget:< di wiesen wellen touwen
megt ir an dem sumer wunder schouwen?
di boume, di den winder stunden val
ane zal,
di siht man aber in dem walde louben.
dar under singent nahtigal.>
< nu giuzzet mir den mayer an di versen!
ia trow ich einem stolczen ritter wol gehersen.
zwiu sol ein gebower mir ze man,
der enchan
mich nah minem willen niht getrouten.
ich wæn, er min ein muz gestan.>
< tohterlin la dir in niht versmahen.
du wild al ze tumbe der ritter chunde vahen.
daz ist allen dinen vriunden leit.
so manigen eit
den swur du, des bistu ane lougen,
din muet dich allez von mir treit.>
< muter min, ir lat iwer pagen.
ich wil mine vriunde durch in wagen,
den ich minen willen nie verhal.
uber al
muzzen sin diu leute werden inne:
min muet der strebt gein riwental.>
ein ander wis
nu ist vil gar zergangen
der winder chalt,
mit loub wol bevangen
der grune walt.
wunnechlich,
in suzzer stimme lobelich,
vro singent aber di vogel, lobent den mayen.
sam tu wir den reyen.
all der wærld hoh
ir gemuet stat.
blumen in dem lohe
min ouge hat
angesehen.
ich mach leider niht geiehen,
daz mir min tougen senediu sorge swinde.
diu ist min ingesinde.
zwo gespil ir mær
begunden sagen,
herczen senediu swære
besunder chlagen.
einiu sprach:
< trouren, leit und ungemach
hat mir verderbet leip und all min sinne,
do ist niht vreuden inne.
leid und ungemuete
ist mir bechant.
liebes vriundes gut
mich leider mant.
mir ist ein man
vremde, der hat mir getan
da von mir langiu senediu sorge meret
unt min hercze seret.>
< sag be dinen triwen,
waz wirret dir?
lebst in seneden riwen,
so volge mir
unt hab gedult.
seiz von libes mannes schuld,
daz hil mit allen dinen sinnen tougen.
wi gern ich vur dich lougen!>
< du horst etteswenne
ze einem mal
einen ritter nennen
von riwental
oder sinen sanch,
min gemuete sere twanch.
nu phleg din der des himels immer walt,
daz er mirn behalt.>
unt han ich indert hæim,
wo schol daz sin?
ein swalb chlent von laim
ein huselin,
da si inne ist
des sumers ein vil churziu vrist.
got vuege mir hous mit obedache
bi dem lengebache.
ein ander weis
durch des landes ere
muzz ich brechen
min versprechen
und durch vriunde lere,
di nu wellent niht enberen,
ich enmuz ir bet geweren
und singen aber mere.
chund ich nu gesingen,
daz diu jungen
gerne sungen
nah dem ungelingen,
den diu wærlt an vreuden hat,
diu mit trouren umbegat.
wer chan diu not geringen?
welt ir libiu mære
gerne horen?
trouren stoeren
chumt uns lobebære,
dast der maye und alle sin chraft.
er und sin geselleschaft
di ringet manigiu swære.
vruht uof al der erde
ist betouwet
- alle schowet! -
aber in vollem werde.
daz genuge ringe wiget,
maye hat im angesiget
da sich diu zit vercherde.
nu ist der walt geziret
und diu hæide
mit ir chleide
lieht und wol gevoyzieret.
mit im brahtens uoz der not
broun blabe blumen, roet
mit rosen undervieret.
hie mit si gesungen
den ze hulden
di von schulden
wol nah vreuden ringen
und ouch tugende waren wert.
swa di jugent niht vreude gert,
da ist er uoz phad gedrungen.
ein ander
< uns wil ein sumer chomen>,
sprach ein magt,< ia han ich den von riwental vernomen.
ia wil ich in loben.
min hercz spilt gein im vor vreuden als ez welle toben.
ich hor in dort singen vor den chinden,
iæne wil ich nimmer des erwinden,
ich spring an siner hende zu der linden.>
diu muter rief ir nah.
si sprach:< tohter, volge mir, niht la dir wesen gah.
waistu wi geschah
diner gespilen ieuten vert, alsam ir æide iach?
der wuhs von sinem ræien uof ir wæmpel,
und gewan ein chint, daz hiez si lempel.
also lert er si den gimpelgempel.>
< muter, lat iz sin.
er sant mir ein rosenschapel, daz het liehten schin,
uof daz houbet min,
und zwen roten golczen braht er her mir uber ryn.
di trag ich noch hiwer an minem beine.
des er mich bat, daz wæiz ich niewan eine.
ia volg ich iwer ræte harte chleine.>
der muter der ward leid,
daz diu tohter niht enhort daz si ir vor geseit.
iz sprach diu stolze meit:
< ich han im gelobt, des hat er miniu sicherheit.
waz verlius ich da mit miner eren?
iane wil ich nimmer wider cheren,
er muz mich sine geile sprunge leren.>
diu muter sprach:< wol hin!
verstu ubel oder wol, daz ist din gewin.
du hast niht gueten sin.
wil du mit im gein riwental, da bringet er dich hin.
also chan dich sin trairos verchoufen.
er beginnet dich slahen stozzen roufen,
muzzen zwo wiegen bi dir loufen.>
ein ander wis
der walt aber mit maniger chleinen voglin stimme erhillet,
di vogl sint ir gesanges ungestillet,
di habent ir trouren uof gigeben.
mit vreuden leben
den mayen!
ir magt, ir schult iuch zwæien.
so hebet sich an der strazze vreude von den chinden.
wir suln den sumer chiesen bi der linden.
diu ist niwes loubes rich,
gar wunnechlich
ir tolden,
ir habt den mayen holden!
daz tou an der wise den blumen in ir ougen vellet.
ir stolze maget, belibet niht ungesellet:
ir ziret wol den iwern lip.
ir iungiu wip
sult reyen
gegen disem suzzen meyen.
< swi hold im daz hercze min vor allen mannen wære>,
sprach uedelhilt, ein magt unwandelwere,
< der mir lost diu miniu bant.
an siner hant
ich sprunge,
daz im sin hælz erchlunge.
min har an dem ræyen solt mit siden sin bewunden
durch des willen, der min zallen stunden
wunschet hin ze riwental.
des winders zal
hat ende.
ich minn in, daz ist unwende.>
< die boum in der wærlde stant mit wunnechlichem blude,
des wirt vil senedem herczen ir gemuete
gehohet gein des mayen zit.
der anger lit
bevangen,
min trouren deist zergangen.>
wie schonz gegen dem abent und des mayen morgen nahent!
wie sumerlichen si di zeit enphahent!
si singent wol ir suzzen sanch.
der winder twanch
di hæide:
nu grunent si im ze læide.
ein ander wis
vreud unde wunne hebt sich weiten.
ir gevrischet sit chunch charls ziten
nie vogel schal,
di baz sungen uberal.
alle gar verborgen
sin aber alle ir sorgen.
< vro sint diu vogelin geschræyet,
nu belib ich aber ungereiet>,
sprach wendelmuet.
< golczen, risen unde huet
hat min æide
verspart mir vor ze læide.>
< nu sag mir, waz sint di dinen schulde?>
< ich enwaeiz, richilt, sam mir gotes hulde,
wes ich enkalt,
wan daz ich ein vrei - heistalt
han versprochen.
daz ist an mir gerochen.
der chom da her, do bat er min ze wibe,
do zugen si mir daz roechel ab dem libe.
ia muz er min
wæizgot versumet sin
er gebower,
iæ nam michs gar untiwer.
sann er want, daz ich daheim læge
und ich im sines dingelines phlæge,
warf ich den pal
in des hant von riwental
an der strazze:
der chumt mir wol ze maze.>