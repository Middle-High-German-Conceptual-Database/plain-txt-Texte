jtem hienach volgen neün stuck damit man got ein besunder wolgefallen tuot. wer die mit andacht volbringt hie in diser zeit
ejn guoter frummer mensch begeret von unserm herren dz er im
kunt thett warjnnen er sich sölt üben / darjnn er im ein wolgefallen
thett. jm ward geantwurt. wilt du got ein besunders wolgefallen
tuon / so gib einen pfening hie in diser zeÿt durch gotes willen so du
es wol getuon magst / und dÿe weil es dein ist / dz ist mir lieber und
dir nüczer / denn ob man nach deinem tod geb eÿnen grossen
hauffen. dz ander weine einen zeher waßers umb dein sünd. und
umb meines leidens willen / dz ist mir lieber und dir nüczer denn
dz du als vil ruoten auf deinen ruck er schlügest als auf einen weiten
veld gewachssen möcht
dz dritt ist. leid ein verschmechtes
hertes wort durch meinen willen / das ist mir lieber und dir nüczer.
denn das du einen see vol wassers waÿntest umb zergencklich
zeÿtlich ding. das vierd. prich deinen schlaff ab durch meinen
willen / dz ist mir lieber und dir nüczer / denn das du schicktest
zwelff ritter nach deinem tod zuo dem heiligen grab. dz fünfft ist
beherberg den armen menschen und thuo im gütlich durch meinen
willen / dz ist mir lieber und dir nüczer denn dz du vÿerczig iar in
ÿegklicher wochen dreÿ tag vastest mit wasser und prot. das
sechst ist. rede nÿemant übel und argkwan nicht / dz ist mir lieber
und dir nüczer denn dz du die ganczen welt umbgiengest / und in
ÿegklichen fuoßtrit dein pluot verrertest. dz sibent ist / ker alle
ding zuo dem pesten und erger nichcz. das ist mir lieber und dir
nüczer denn
das du alle tag in den dritten himel verzuckt
würdest. das achtent ist / warumb du pittent pist / es seÿ umb
leÿb umb sele umb guot oder umb ere / so pit mich selb / dz ist mir
lieber und dir nüczer denn das mein liebe muoter und alle heiligen
und engel für dich petten. noch wil ich dein rein andechtig gepet
lieber erhören. das neünd ist. hab mich lieb für alle lieb / das ist
mir lieber und dir nüczer / denn das du ein saul aufgiengest die
überal vor scharsach stecket. und dÿe da reÿchet von dem ertreÿch
piß an die wolcken / und teglich dein pluot daran vergüssest und
versertest. noch ist mir lieber das du mich lieb habest über alle lieb
unser lieber herre spricht mer zuo dem menschen. lob mich in
deiner getreüen arbeit so würt dein arbeit mein lob. und hab mich
lieb in deiner widerwertikeÿt / so würt dein lieb mich ziern
gee mir nach in stettikeÿt so würt dein sel mein gefert. sanctus
bernhardus spricht so der mensch ÿe grösser sündet so im got ÿe
gütlicher nachgeet. sanctus augustinus spricht. hab got lieb von
ganczen deinem herczen oder du verdienst den ewigen
schmerczen. sanctus paulus der spricht kein mensch ist got als
wolgefellig als der der frid in seinem herczen tregt. wann der zorn
ist der natur / wenn man in übet so er ÿe mer wachsset / und
enzündet sich im herczen zuo untugenden. und erleschet alle tugent.
wer oren hab zuo hören der höre.