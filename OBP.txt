otte von brandenburg mit dem pfeile
winter, dîne trüeben stunde
und dîn kelte manicvalt,
obe ich daz erwenden kunde
daz si wurden baz gestalt,
daz lieze ich durch die langen naht
und durch die vil minneclîche,
diu mir fröiden vil hât brâht.
ich sach die vil minneclîche
vor mir stân in rîcher wât.
zehant dô wart ich fröiden rîche;
dâ von mîn muot vil hôhe stât.
mich gruozte ir minneclîcher munt,
der dûhte mich in solher roete
sam ein fiuric flamme enzunt.
hey, herre got, durch dîne güete
ruoche der minneclîchen pflegen,
mit stæten triuwen sî behüete
und sende ir dînen süezen segen,
daz hât sî verschuldet gar
wol gen al der werlt gemeine.
ey, herre got, nu nim ir war!
uns kumt aber ein liehter meie,
der machet manic herze fruot.
er bringet bluomen manger leie:
wer gesach ie süezer bluot?
vogel doene sint mancvalt,
wol geloubet stêt der walt,
des wirt vil trûric herze balt.
ich wil nâch ir hulde ringen
alle mîne lebenden tage.
sol mir niht an ir gelingen,
seht, sô stirbe ich sender klage,
sî entroeste mich zestunt:
ir durchliuhtic rôter munt
hât mich ûf den tôt verwunt.
wê, winter, waz hât dir getân
diu bluot vil minneclîche
und der kleinen vogel süezez singen?
ich weiz für wâr gar âne wân,
wil mich diu sælden rîche
troesten, waz kanstû mich dan getwingen?
ich næme eine lange naht
für tûsent hande blüete.
ich hân mich des vil wol bedâht,
mich troestet baz ir güete
dan der meie mir kan fröide bringen. sich, biderber man, wie dîn gemüete hêret,
swâ ein wîp dich minneclîche grüezet.
al dîn hoffenunge wirt gemêret:
frouwen güete mannen kumber büezet.
âne minne ist nieman wert,
unkiusche mac geminnen niht.
unminne diu ist dem ein wiht
der rehter minne gert.
wie sol man baz gesprechen von der minne?
nieman hât niht alse rehte guotes.
swer der pfligt, der waltet guoter sinne,
minne tuot den man frî arges muotes.
swer der minne ist undertân,
si lât in mange tugende sehen,
als ich die wîsen hoere jehen,
si lêret sünde lân.
jâ wol dem der unminne zallen stunden
gerne fliuhet, den mac êre gêren.
minne wart nie bî den sünden funden,
sî kan guoten man wol rehte lêren,
genuoge liute sprechent so,
daz unminne sünde sî.
minne ist aller sünden frî.
seht, minne machet frô.
rûmt den wec der mînen lieben frouwen
und lât mich ir vil reinen lîp an sehen,
den möhte ein keiser wol mit êren schouwen,
des hoere ich ir die meiste menge jehen.
des muoz mîn herze in hôhen luften stîgen.
ir lop, ir êre wil ich niht verswîgen;
swâ si wont, dem lande muoz ich nîgen.
frouwe minne, wis mîn bote alleine.
sage der lieben, diech von herzen minne,
sî ist die ich mit ganzen triuwen meine,
swie si mir benimt sô gar die sinne.
sî mac mir wol hôhe fröide machen;
wil ir rôter munt mir lieplich lachen,
seht, sô muoz mir allez trûren swachen.
ich bin verwunt von zweier hande leide;
merket, ob daz fröide mir vertrîbe:
ez valwent liehte bluomen ûf der heide,
sô lîde ich nôt von einem reinen wîbe;
diu mac mich wol heilen unde krenken.
wolde ab sich diu liebe baz bedenken,
sô weiz ich, mir müeste sorge entwenken.
ich het ze fröiden mînen muot
geprîset nû vil mangen tac
umb eine schoene frouwen guot.
daz mich daz niht gehelfen mac,
daz klag ich und muoz mir dicke tuon sô wê:
owê, daz ich alsô selten mîne schoenen frouwen sê.
swâ ritter unde frouwen sint,
al dâ mac êren vil geschên,
iedoch ist daz vil gar ein wint
dâ wider und ich mîn liep mac sên.
si liuhtet sam diu sunne und ist wandels frî.
vil sælic sî ir reiner lîp und allez daz ir wone bî.
ich wânde daz ich jârlanc hæte
ûf gegeben der minne ein teil,
min gemüete daz was stæte.
nû hât mich ein grôz unheil
alsô minneclich bestanden.
diu liebe diu hât mich in banden
gebunden wol an tûsent seil.
mîn ougen diu hânt mich verleitet
und verrâten, daz ist wâr.
mîn herze daz hat sich gebreitet:
ân mînen danc sô wil ez dar
zuo der minneclîchen reinen,
mit der wil ez sich vereinen
beide stille und offenbar.
mir geschach bî mînen stunden
nie sô senelîche nôt,
ich trage vil heimlîche wunden,
die sluoc ir mündelîn sô rôt.
diu liebe wont mir in dem sinne.
mîn herzen trût, mîn keiserinne,
wirt sî mir niht, sô bin ich tôt.