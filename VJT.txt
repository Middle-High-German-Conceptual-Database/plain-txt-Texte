ditz ist von dem jungesten tage, da man horet jamers klage.
horet alle jamers klage
die sich hebet an dem tage
so die sunder ersten
und fur got iren schopher gen.
so wirt ein jemerlicher tack,
do sich niemant verbergen mak.
do brinnet berg und tal,
die luft und die werlt al,
die erde, wazzer und mer
und aller creature her.
doch geschiht vor zeichen vil,
von den ich nu niht sagen wil,
an der sunne, die vinster wirt,
und an dem mane, so der verbirt
sin liht, so wirt er tunkel gar.
ouch sullen vallen die stern klar.
ouch werden zeichen an dem mer.
dar nach sol kumen der engel her,
die blozen stark ir herhorn,
( den sundern nehent gotes zorn,)
sie wecken uf mit grimme
in einer starken stimme
die toten die ie gesturben,
und swie sie ie verdurben,
sie sin groz oder kleine,
arm und rich alle gemeine,
bebest, keyser, kunige kument fur.
sich birget niemant hinder die tur,
junck und alt kumen dar,
die kint die muter ie gebar,
kristen, juden und heiden:
so wirt ein bitter scheiden.
swaz ie oder ie junger wart geborn,
die horent alle daz herhorn
und musen von der stimme ufstan
und fur got iren schepfer gan.
die stimme die wirt sprechen:
< got wil sich hiute rechen.
stet uf ir toten, get fur got!>
daz enist weder vreude noch spot,
da ist ouch niht wan rufen,
weinen und wufen;
hant winden und bitter klage
werdet ir horen an dem tage.
do sprechen die sunder:< a, a, a!
dies domini amara!
ach, ach, ach! vil bitter tak
und vil jemerlicher slak,
der uber uns heut sol gan.
wer sol uns armen nu bi gestan?
wer sol uns nu ze helfe kumen?
wan uns ist der sele trost benumen.>
sie sprechen:< owe berge und tal,
verberget uns und tut einen val,
vallet uf uns her nider,
daz wir nimmer kumen wider,
noch daz wir heute sehen krist,
der gar ein zornik richter ist.>
und owe, wer sol niht verzagen?
wan die arme sele muz fur sich klagen
und sol sprechen zu dem libe so:
< ach liep, nu wis unfro,
du geschanter lip, du unreines as,
du fules fleisch, du unseliger vras,
du wurme spise, du horwiger sack,
vervluht si naht und tag
do ich ie zu dir wart gesant,
daz ich dich niht an sunden vant!
nu we dir, lip, und we ouch mir,
daz ich so vil verhieng ie dir
uf dine vermaldiete werk,
die hiute habent keinen verberk,
durch die der engel dir entran
und der teufel teil an dir gewan.
uf sine werk din mut ie vacht,
do pflag er din tag und naht,
daz er dich tet meineyde sweren.
owe, wer sol dich nu er nern!
liegen, triegen und uf den haz
zu schelten selten wer du laz.
triwen was din herze wan,
gantzer triwe dir ze ran.
ach, wie solt du genesen?
zu der helle must du immer wesen.
nu sage: wo ist din fursatz,
din hort, din gut, din schatz?
wo ist silber, wo ist golt,
und die vrowen den du were holt?
din herze in valscher minne bran,
du achtest lutzel uf den pan;
du were untrost der armen,
sie enwolden dich niht erbarmen,
du woldest ir niht genade han
weder uber wip noch uber man.
du jehe daz sie weren din:
nein sie niht, si waren sin,
der umb sie gab sin reinez blut.
dir ist bereit der helle glut.
du spreche: wie quem ich da von
daz ich so lange bin gewon?
nu nage din gebeine
und iz din vleisch unreine.
du must ouch dulden stank und dunst
und in der helle liden steten brunst.
traken galle ist din tranc.
daz sich der tot ie mit dir ranc,
des wirdest du der teufel bal,
mit den din herze ie wol hal.
nu sprich an, vil fuler mist,
wo ist nu din arger list,
do du mit die luete betruge
und dinem schopfer vil geluge,
der dir stunt vor des herzen klus.
du hattest im sin selbes hus
verslozzen din mit wale
uf hochvart der sich wenic hale.
uncheuscheit were du ie vol.
dir was mit allen sunden wol,
ezzen, trinken, lachen vil,
singen, springen waz din spil,
gute werck was din spot.
dune ahtest klein uf gottes gebot.
da von der teufel kronet dich
mit der schanden krantz und ouch mich.
swie gar ich des todes bin,
ja mag ich mich niht gelichen in.
owe dir, werltliche schone!
din lob ist mir ze hone.
o werlt, daz ich so sere ie dir
gedienet han, wer hilfet mir!
verfluchter lip, vil fuler goul,
du stinkest, sam du seist voul.
ab mich die helle ie getwanc,
dar zu so muet mich din gestanc.
du bist von sunden also swartz,
die an dir hangen als daz hartz.
got hat dir diner schult gebeit,
wan du were ê sin geleit:
nu bist du der teufel gast
und besweret dich der sunden last.
wie sol ich arme dich verdoln!
wan unser leit ist unverholn.
verfluchet muse sin der tak
do din geburt ie ane gelak!
von gote wirt er niht gesucht
noch sines lihtes mer geruht.
vervluchet si des tages naht!
sie gewinnet nimmer lobes maht.
geschant si die leide stunt
die dine geburt mir ie tet kunt!
daz hail si dinem vater gram
und diner leiden muter alsam!
wo ist din trost und din richtum?
wo ist gewalt und der werlde rum?
dine werk ie waren toup.
nu stand uf, verworchter stoup!
wo ist din gut, din hochvart?
we dir so jemerlicher vart
die ich mit dir zu der helle tun!
da bindet man dich als ein hun,
daz houbet nider uf die bein.
man bindet einen mulstein
an dinen hals, man senket dich
in der helle grunt, und auch mich.
du kumst zu markt als ein kouf,
du wirdest den teufeln als ein strouf.
owe wie jemerlich ist sin amplick,
vor alle not gibt er den strick.
wo sint leute, wo sint lant?
wo gut, wo ere, lip geschant?
ob iz gevolget hette her,
die meineyder hiute hie gewer.
wo sint die guten gelben tuch?
wo fursatzunge, wo gesuch?
wo ist daz hermelin, zobel, vech,
des dir der teufel vil verleich?
in den sunden waz din slaf.
in der helle man dich als ein schaf
an des teufels seil denet,
der dich do tribet und menet
vor im als ein gemestes rint.
daz wer noch alles ein wint,
ich weiz wol leider das sich zu
die helle wirt uber uns tun nu.
we dir bouch und we dir brust!
we dir lip, von des gelust
unreine wart erde unde luft!
du geschanter sack, wo ist din guft,
wo ist din unrehter gewalt?
we der zungen die got schalt!
we dinem munde, we diner hut,
die wider gotes wort ubel lut!
we den henden die do stalen,
bozheit riten zu allen malen!
we den borten, we den swenzen,
we den risen, we den krenzen
die den lip zu hochvart brahten,
daz si an daz leit niht gedahten!
wo nu reigen, wo nu springen
wo nu tantzen, wo nu singen?
we dir kussen, we dir treuten,
we noch allen uncheuschen leuten!
waz wirt man in jamers bereiten
do die kroten din beiten!
we dem unreinen herzen!
waz muz ich nu smerzen
dulden? du sprich, was wold unser got do
do er uns geschuf also
daz wir muzen sin verlorn?
du hast verdinet gotes zorn
wider der nature gebot.
so enwolt dich niht schaffen got,
sust gab er dir die vrige wal
des lebens oder des todes val.
wo trosten dich nu dine kint,
die in den selben noten sint?
du liest in unrehtes gut,
daz die kint vil selten wider tut.
wo ist nu kumen din herschaft,
diner hohe mannes kraft?
stand uf, dich mak niemant erwegen!
stant uf, wan hie ist genuc gelegen.
stand uf und schrie we, we, we!
dir ist bereit der helle se.
heute must du rede geben
wie du hast din armes leben
vertriben alle dine tage.
vil groz wirt dines jamers klage.
ouch alle creatuere
hat uf dich geklagt vil teure.
gotes blut sol uf dich clagen.
owe, wer sol niht verzagen!>
so die sele hat also
gesprochen, so ist der lip unvro.
er ist allez leides vol,
val, bleich, swartz als ein kol.
er sprichet:< owe sele min,
wie groz ist mines herzen pin!
we mir daz min ie wart gedaht!
wie werde ich arme heute hie braht
vor den engestlichen got!
der wil rihten nach sinem gebot
und wil mich verstozen
von allen heiligen genozen,
von schoner angesihte:
an im gewinne ich genaden nihte.
owe, war sol ich hiute varn
mit der teufelischen scharn?
mines herzen leit sint zwei:
nu hebet sich min groz geschrei.
owe, jemerlicher tack,
da niemant sich verbergen mak!
durch daz ich sunde ie getet,
daz muz mich riwen hie zu stet.
owe mir, wie sol ich den gesehen
des ich ze schopfer mir muz jehen?
daz himelrich ich han verlorn,
ich beite hiute gotes zorn.
we mir hiute, we mir we,
sol ich nu hiute und immer me
got noch sine heiligen gesehen!
we mir, wie sol mir geschen
so ich von got scheiden muz!
ich han verlorn sinen gruez.
der heiligen unde der engel schar,
die lazen mich an hilfe gar,
die biten rach uber mich.
sie sprechen: « rehter richter, nu rich! »
wa sol ich genade suchen?
ich muz den stunden fluchen
in den ich ie geborn wart.
owe der jemerklichen vart
die ich hiute varen sol
zu der helle jamers vol!
owe, den teufeln werd ich gegeben,
ich muz mit in an ende leben.
we mir, ich enhan keinen trost
daz ich immer werde erlost!
ach und daz ich noch zu versicht,
noch an got vinde genaden niht!>
sust muz er fur den richter kumen.
da wirt ein rufen groz vernumen
von dem an dem si sich haben verworht
unde gesundet ane vorht.
do wirt der sunder brocht fur got:
do ist gelegen aller spot
so got kumet mit der wolken luft
und wil sehen iren guft;
er kumet mit den wunden dar.
die heiligen und der engel schar
die sitzen do zu trone
uf werden stulen schone.
daz here kruce do er ane hienc,
daz sper daz durch sin siten gienc,
daz sullen die engel bringen dar.
do wirt der sunder klage bar.
dar wirt ouch braht die krone sin,
die negel werden ouch da schin
die durch sin hende suze
unde durch die reinen fuze
giengen, do von im vloz
sin blut; do stunt er nacket bloz.
er zeiget ouch die wunden sin:
do wirt in allen kunt die pin
die got durch sie erliten hat
do er an daz cruce trat.
do wirt ein scharfes swert gezogen,
und spennet sines zornes bogen.
mit blute wirt sin strole vol.
we allen die er schiezen sol!
an sinem strole leit der tot.
vol zornes und des smerzen not
er sprichet:< armer sunder, sich.
waz ich erliden han durch dich!
nu sage mir, armer sunder, sage:
wie hast du alle dine tage
vertriben? wo sint sie bekomen
ane selde und ane fromen?
du hast der werlde gedienet vil,
du hettest vil der vreuden spil,
du hast gedienet lutzel mir:
des sol ich vil kleine lonen dir.
die sunde rufet uber dich:
« got, rechter richter, nu rich!
guez uz, herregot, dinen zorn
und laze leip und sele sin verlorn
dines zornes trankes
und ouch der helle stankes
den der sunder liden muz.
fur sage in hiute dinen gruz
und dinen minnenclichen segen:
sende uf sie dines fiwers regen! »>
so sprichet er:< ich was ein gast,
ich trug an minem herzen vil sweren last
von hunger, durste was ich kranc:
irn gabt mir ezzen noch den tranc.
ich waz siech und kleider bar
und gekerchert: ir namt min niht war>.
< sprich, herre, wo sahe wir dich?>
er sprichet:< die armen, daz waz ich,
den tatet ir lutzel gutes
und wart in hertes mutes,
ir azzet sie rehte als brot:
dar umbe get in der helle not!
get hin, verfluchten liebe,
von mir ich euch vertriebe.
get in daz fiwer daz euch bereit ist,
zu den teufeln, da enist kein vrist.
nur sunder, ganc von mir,
trost und genade versage ich dir.
kere hin von den ougen min,
min amplick wirt dir nimmer schin.
scheide von minem riche,
daz du so jemerliche
mit dinen sunden verloren hast.
trag mit dir der sunden last.
von miner heiligen geselleschaft
und ouch von miner mannes kraft
da von scheide drate!
dir kumet hilfe spate,
dir kumet hilfe nimmer me.>
do ist niht wen ach und we,
so den urloup wirt gegeben.
die guten enphahen ein immer leben.
die bosen in der helle grunt,
do wirt in gotes zorn kunt.
do wirt ein scheiden jemerlich,
sie weinen alle uber sich.
do ist jamer und wufen,
weinen, hulen, rufen.
die schrien alle:< o, o, o!
ja sulle wir nimmer werden vro,
wir muzen haben groze leit,
wir sin zu der helle bereit.
mit den teufelischen scharn
muze wir alle varn.
slangen sullen uns ezzen,
wir muzen kroten vrezzen,
tracken galle ist unser trank,
des fiwers rouch, der helle stank,
die wurme sullen unser bette sin.>
da ist unriwe und herte gewin,
do ist we und smerzen vil,
schrien, weinen ane zil,
hunger, vrost, durst und nit,
schelten, fluchen und strit.
done ist genade noch der trost
daz iemant da nu werde erlost.
mit natern und mit slangen
werden sie da umbehangen,
man sol si uf hengen;
si mugen iz niht erwenden,
sie muzen in der helle grunt,
da in groz jamer wirt kunt.
wer mochte von der quale gesagen
und die not die sie do muzen tragen
und do sie immer muzen wesen?
owe wer sol da genesen?
zu der clage sint bereitet
die teufel die ir da beitet,
die nemen sie alle mit alle
und furen sie mit schalle
hin zu der helle grunt,
wan da ist groz jamer kunt.
sie bringen die kardinale
und bischoffe vil ze male
und ebte, nunnen, munche vil,
und ouch pozer phaffen ane zil,
die hie niht rehte wolden leben.
den wirt ein meister da gegeben,
der sie mit grimme meistern sol.
ja wirt die helle leider vol
mit kungen und mit kuniginnen her,
die liden smerzen unde ser.
der fursten und der herzogen
der wirt ouch vil dar in gezogen,
der vrien und der rittere genuk,
der unreht got lange vertruk,
ludern, burnen, hochvart, roup:
die sullen burnen als ein schoup.
die armen richtere
und ouch die wucherere
die sullen den wucher spien wider,
man henget in daz houbet nider.
die helle die enist ouch niht lere
diebe und fursetzere
und die valschen roup getriben hant,
die werdent alle da geschant.
die meineyde haben gesworn
und manslaht, die sint alle verlorn,
die sullen brinnen immer me.
spileren, trinkeren wirt ouch we,
die sol der teufel trenken
unde wil in gallen schenken.
alle die lugene gesait hant,
der zunge brinnet als ein brant.
owe, wer mag ouch gesagen
ane jamer und ane klagen
daz vil jemerliche leit,
als uns daz buch der warheit seit,
wie alle unkeusche libe
an mannen und an wibe,
die hie unkeuscheit phlagen
mit vreunden und mit magen,
wie die unkeusheit si genant,
wie sie in der helle bant
mit wurmen sin behangen,
mit kroten und mit slangen.
war an ir gelust was aller grost,
do werden sie so gar verbost
daz alle zunge nimmer me
kunnen niht gesagen iren wê.
waz sol ich nu von den vrowen sagen
der lip hie hohvart wolde tragen,
die hie geziret giengen
und sunde vil begiengen
mit stoltzheit und mit tenzen,
mit scheplin und mit krenzen,
mit gebenden und mit risen;
ir ermel uf zeprisen,
sie trugen heftlin vil;
lachen, singen was ir spil;
die varwe uf die ougen strichen,
die werdent so verblichen,
durre, val, swartz als ein brant,
sie werden da gar unbekant.
ir kleider, die sie trugen,
vil manige sele erslugen.
ir har vil wol gevlochten was.
sie phlagen ires libes baz
wan ab sie selbe weren got.
des wirt ir so vil gespot
daz si in der helle grunde
und in des teufels munde
vil tiefe muzen immer sin:
do wirt in gotes zorn schin.
so vil so sie hoher waren hie
und sie die hochvart nie verlie,
so vil me sol irre schanden sin,
ir ach, ir we, ir smerze, ir pin.
so den gelonet wirt also,
so sint die guten schar vil vro.
den ist benumen alle ir not,
sie bluen sam ein rose rot.
got wil sie trosten immer mê,
sie beruret nimmer ach noch wê.
ir lieht sol da schoner sin
wenne sibenstunt der sunnen schin,
schoner wen der sunnen glantz.
do ist irs herzen vreude gantz.
der ê was alt, der wirt da junch.
ir snelle hat da witen sprunch:
von osten vert er hin und her
zu westen, daz ist ir niht swer;
von suden hin ze norden,
daz ist der snelle orden.
got, des himelriches gimme,
so mit siner stimme
wirt sprechen:< herzen liben kint,
wan ir gebenediet sint
die min vater gesegent hat,
kumet her, enphahet des riches rat,
enphaht daz himelriche,
daz euch ewicliche
bereitet ist mit der engel schar.
ich wil euch kronen, kumet dar!
do ich was ein ellender gast,
herberge mir bi euch nie gebrast.
ich waz von hunger, durste kranc,
ir gabet mir spise unde tranc.
do ich siech und gekerchert was,
do trost ir mich daz ich genas.
do ich der cleyder ane gienc,
von euch ich daz gewant enphienc
do von sullet ir die vreude han
der lip uf erde nie gewan>.
so sprechent sie:< got, eren glast,
sag uns, wenne were du ein gast?
wenne were du ane wat,
ane hulfe und ane rat?
wenne hungert oder durst dich?
wen gekerchert? herre, nu sprich!>
< do ir uber die armen
euch woldet so erbarmen
daz in vil gutes von euch geschach
und in tet guten gemach,
ich waz der arme, ir tatet mir
vil gutes. chumet her, wenne wir
in gantzen vreuden immer me
wellen wonen ane we.
ir habt getan den willen min,
ir sult mit mir immer sin.
ir wart keusch und reine,
ir waret alle gemeine
gar geduldich und gut,
ir gust durch mich ewer blut,
durstes und hungers vil
vertruget ir von herzen spil,
versmehet wart ir gar.
ir namet miner lere war,
do ir hielt min gebot.
ir wart durch mich der leute spot.
ir minnet mich von herzen.
ir lidet grozen smerzen,
die werlt was euch unmere.
daz unreht was euch swere,
von euch geschach nie menschen leit.
ir wart zu predigen bereit,
ir wart aller tugende vol,
do von ich euch wol lonen sol.
ir weinet von der werlde sanch,
vil suze waz euch min tranch.
ir lidet durch mich ungemach,
ir wart vro, was euch geschach.
ir liset allez unreht gut,
ir hat einen steten mut.
reigen und springen,
ir list tantzen und singen,
ir list hochvart und krantz,
schapel, porten und swantz,
ir list uber mut und gut gewant:
daz waz euch durch mich unbekant.
ane haz und ane nit
wart ir und ane strit.
valsch was euch unmere
unde alle boze lere.
ir kondet lutzel liegen,
ir wolt niemant trigen,
ir spracht gern die warheit,
ir wart vol der keuscheit.
dar umb kumt her, vil liben kint,
min herze euch gar mint.
kumt her, enphahet trost,
wan ir sint von leide erlost.
nu enphahet des riches krone,
die ist geziret schone,
die sult ir haben ze lone
vor mines vater krone,
und alles des ewer herze gert,
des sit ir, liben kint, gewert.
die vreude ist ouch manicvalt,
ez si vrowe, man, junc oder alt.
ir hohen patriarchen,
ir edeln propheten starken
und ir werden zwelfpoten,
mit ewern liehten roten
ir heren merterere,
ir habt erliden swere
beide marter unde not,
ir stritet durch mich in den tot.
ir heiligen bebest, wo sit ir?
ir reinen bischoffe, kumet zu mir!
ir lieben brister, ir sult han
die ere die niemant wizzen kan.
ich mein ouch euch, meide klar,
gar rosen rot und lilien var.
ir klosterleute guten,
an den tugenden bluten,
einsidele unde klusenere,
ir sult ouch gute mere
vernemen, kumet her zu mir!
durch minen willen hat ir
versmeht die boese werlt,
ir vreude und ir vil krummes gelt.
ewere herzen woren gantz.
nu vreuwet euch der kronen glantz
die ir sult umb min mere
haben an swere.
ir witewen minnenclichen schar,
mit vreuden kumet alle har,
ir habet leit und ungemach
und allez daz euch ie geschach,
er liden gedultikliche.
ir lebet keuschliche,
ir wart turteltouben glich,
ein valtich, senfte, minnenclich.
do von habet mich immer me
zu wunnen an allez wê.
wo sint die ouch behalten hant
ir ê, die ouch min herze vant
nie mit valsche noch mit untriwen?
euch ist daz lone vil newe
in minem riche behalten.
ich enwil euch niht verschalten
von dem lone daz ich han,
daz ziret vrowen und man
die mich mit gantzen sinnen
wolden sere minnen.
ich erkenne wol die kint
die von sunden unbewollen sint,
die sullen immer mit mir sin,
do sehen sie der vrouden schin.
die herren und die knehte gut,
der lip, der sele und der mut
zu mir was gebunden,
daz sie mir zu allen stunden
mit dinest waren undertan,
die sullen mit vreuden zu mir gan.
ir sullet von herzen lachen,
ich wil euch vreude machen,
ir sult enphahen wunnen vil,
an mir habt ir der vreuden spil.
noch vreut euch, ir luete,
ir sult enphahen huete
stete ruwe ane leit,
lachen von der sicherheit,
des euch noch leit noch ungemach
niht geschiht daz ê geschach:
die ewer herren waren ê,
von den geschiht euch nimmer we.
noch sint zwu lihten roten,
die waren mine boten,
sie waren sulche knehte,
sie giengen nach mir rehte
in ir armute mit gedultikeit,
mit demut und mit keuscheit.
wen von der teufel munde
und von der helle grunde
habt ir gezogen sele vil:
do von ich euch wol lonen wil.
ich mein euch, reinen bruder min,
und euch, zarten predigerin,
ir wart ein niuwe ritterschaft,
ir habt gedienet mir mit kraft.
da von enpfahet daz suze lon
unde sitzet uf mines vater tron,
der euch ist bereitet.
min vater ewer beitet,
da ir sult immer vreude han
die kunch noch keyser ie gewan;
dar sult ir in die vreude kumen,
die wirt euch nimmer benumen>.
so kumen sie mit vreuden dar
und mit mancher engel schar.
die rotten die do klingen,
sie lachen unde singen,
sie singen einen reigen,
si gen in einem meigen.
do vinden sie der meyde sanch
und ouch der suzen engel klanch.
do ist vreude und grozer schal.
die blumen werden nimmer val
die da bluen ze aller zit.
ach got, was vreuden an dir lit!
da ist got, der eren krantz,
ein cirde und der selen glantz.
merket wie die krone swebe
uber den hobeten alsam si lebe,
golt var, rosen rot, lilyen wiz.
sie haben bejaget der meyde pris.
sie luchtet sam ein edel kristal sol,
wan gimme noch golt schein nie so wol
daz ir da mohte gelichen.
sie muzen immer richen
an selde und an ere,
die sollen sie immer mere
und mere haben in einer selikeit
und in einer ewikeit.
als er got und mensche ist,
do sehen sie den werden krist.
o got, waz vreuden ist in dinem lande!
eya, swelch mensche daz rehte erkande!
des herze und des sele mueste toben,
singen, springen, jubiliren, loben,
so er weste waz im da ist bereit,
do maria sin mit den meiden beit,
di do ist ein himel rose tuere.
do vrowet sich alle creature.
die luchtet sam ein spiegel glas,
di uns got truck und mait was.
sie bluet sam ein lilie in der owe
unde sam ein zitlose in dem towe,
ir werder amblick ist ein magen zit.
da si an gotes herze leit,
do rut si mit vreuden und mit wunne.
do sie ist mit keyserlichem kunne,
da die selen mit ir vreude hant,
do wirt ouch maria wol erkant.
do si sitzet minnenclich und schone
und in irz vater trone,
sie ist der klaren sunnen glantz.
ir lachen daz ist suze und gantz,
sie wil allen selen vreude machen,
ir amblick tut uns von herzen lachen.
so ir amblick ist so minnenklich,
der uns trostet ewiclich,
do ist nur vreude ane nit.
dar nach sulle wir haben strit
daz wir sie sehen in dem trone
daz ir got hat bereitet schone.
dar helf uns jhesus, durch den tot
unde durch die minne do er rosen rot
an dem kruce durch uns hiench,
do ein sper durch sin site giench,
daz wir alle kumen in daz riche
da wir ewikliche
freude pflegen: des hilf uns, jhesus krist,
des leben mit dem vater ist
unde des heiligen geistes ewikeit
und ein ungescheiden gotheit. amen.