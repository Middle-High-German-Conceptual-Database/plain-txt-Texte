hie sait der stricker von drin vrunden die da raten kunnen.
ez heten leute ein erbe lant,
da was niht herren inne erkant,
wan den si welten nach ir kur.
ein jar und niht lenger fur
phlag er der richeit. ä... ü
ez were in lip oder leit.
also die boten wider quamen.
einen andern kunic si in namen.
also daz jar ein ende nam,
dem tatens aber alsam.
ditz triben si so lange zit
untz daz si einen herren gewunnen sit.
der wande sin gemute
an kuniclich gute,
so daz si des jahen,
alle di in sahen,
er wer schedelich verlorn.
drei vrunt het er im erkorn
di sines rates wielten
und ir trewe an im behielten.
nu horet wi si daz an viengen.
eines tages si zu im giengen
und sprachen:< kunic, du solt vernemen
ein rede, di mag dir wol gezemen,
und solt si merken fur war.
ez nahet die zit und daz jar
daz du zu kunige wurde erkorn.
din ere muz werden verlorn.
so must du in daz selbe lant
daz dir des tages wart bekant
do man dich zu kunige welt>.
< sagt ir mir war>? sprach der helt.
< ja wir sicherliche>.
< nu lan euch got der riche>,
sprach der degen mere,
< ir sit getrewe und gewere>.
ze hant er boten sande
uber allem sinem lande:
swaz man der guten kiele vant,
die hiez er bringen alzehant.
niht lenger er erbeite,
vil balde er si bereite
mit gewande und mit spise.
der kunic was so wise,
er hiez si furen in daz selbe lant
da er hin nach wart gesant.
da vant er allez des den rat
des die werlt zu vreuden hat.
welt ir nu gerne horen sagen,
so sult ir ein wile dagen,
wer dise vrunde sin gewesen
die im hulfen genesen.
daz eine ist wareu rewe,
di ist vreunt mit gantzer trewe.
swer die stet in sinem herzen hat,
des wirt ane zwifel rat.
daz ander ist rechte bîchte,
di macht dem menschen sunde sîchte
und hilfet von sunden smerzen
und heilet sunde siechen herzen.
daz dritte ist die buze;
der der suzen unmuze
in sinem herzen volgende ist,
den enpfehet unser herre christ.
wol im der hie so gebüezet
daz in got selbe dort grüezet!
nu was bezeichent uns daz lant?
daz ist mangem umbekant
und wer doch schedelich verdait.
ez bedeutet di heiligen christeheit
und dar nach romisch riche.
nu wizzet sicherliche:
und ist der keyser mere
nicht rechter richtere,
so muz er in daz selbe lant
da jene wurden hin gesant.
daz ist die bitter helle.
daz merke e ob er welle.
ist aber er ein so rechter man
daz er im selben gutes gan,
daz er enzit sendet fur,
so vindet er offen die tur
zu vrone himelriche:
so vert er keiserliche.
nu huten ouch di die kunge welen,
daz si sich selber icht verselen
zu dem ewigen valle.
da vor behut uns got alle
durch sines todes ere;
durch sin gute an uns verkere
alle missewende
und rechte rewe verlihe an dem ende.