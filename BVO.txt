brunwart von oughein
schouwet ûf die grüenen heide
wie gar wunneclich si lît,
seht waz liehter ougenweide
uns hât brâht des meien zît!
doch muoz ich in sorgen sîn,
ob mich lât in sendem leide
diu vil liebe frouwe mîn.
in gesach bî mînen jâren,
swaz ich frouwen hân gesehen,
nie kein wîp sô wol gebâren,
des muoz ich fürwâr wol jehen,
ez ensî diu mir den lîp
twinget und des sinnet vâren:
troeste, ein minneclichez wîp!
solde ich ir vil rôtem munde
nîgen sô, daz mich ir gruoz
gar von herzeleide enbunde,
seht, so wær mir trûren buoz
unde ich wolde in fröiden sîn,
obe ich niht wan zeiner stunde
kuste ir rôtez mündelîn.
jârlanc valwent ûf der heide
liehte bluomen unde klê,
winters grimme tet in leide,
kalde rîfen unde snê.
die enkunnen mich niht twingen,
in enwelle froelich singen
der vil lieben niuwen sanc.
wol mich daz ichs ie begunde;
wol mich daz ichs ie gesach
diu mir mînes herzen wunde
heilen kan und ungemach!
wil diu liebe daz volenden,
mit genâden trôst mir senden,
seht, sô fröit mîn herze sich.
ja, vil minneclîchiu minne,
zeige dîne güete an mir,
sît du weist daz mîne sinne
dienent ûf genâde dir:
füege daz diu sældenrîche
lône mir genædeclîche.
ei, waz ich dan singen wil.
fröit iuch, weset frô
gen der schoenen sumerzît,
ir jungen, dast mîn rât.
mit iu singe ich hô,
ob mir trôst mîn frouwe gît
an der mîn leben stât.
ach sî ist sô guot,
swie si mir joch tuot:
solde ich sî al eine sehen,
so wurde ich hôchgemuot.
sî vil sælic wîp
sol mich noch geniezen lân
der stæten triuwen mîn,
daz mîn sender lîp
ir noch ie was undertân
und muoz ouch iemer sîn.
wünschet daz ich ir
liep werd als si mir.
solde ich die vil lieben sehen,
daz wær mîns herzen gir.
swâ diu liebe sî,
diu mîns herzen hât gewalt,
daz mache ich ir wol kunt:
valsches ist si frî,
tugende hât si manicvalt,
vil rôt ist ir der munt,
wîplich zuht si hât,
lachen ir wol stât
unde ir liehten ougen schîn
al dur mîn herze gât.
wol dir, sumer, wie du hêrest
heide und ouch den grüenen walt,
wie du kleinen vogeln mêrest
hôhe ir stimme manicvalt!
dâ von gît dir fröide ir singen
ûf dem berge und in dem tal,
swâ man suoze hoere erklingen
ir vil wunneclîchen schal.
wenne sol ein lieplich grüezen
mir vil senden werden kunt
von ir, diu mir swære büezen
mag, dur ir vil rôten munt?
mir kan nieman trûren swenden
wan ir liehter munt vil rôt.
ir trôst muoz mir helfe senden
aide ich stirbe in sender nôt.
swie diu welt an fröiden swache,
doch mag ich der frouwen mîn
niht vergezzen, swie si mache
daz ich muoz in sorgen sîn.
wenne wil si trôst erzeigen
mir genâdelôsen man?
danne wolte ich trûren neigen:
des ich leider sus niht kan.
willekomen sî der sumer schoene,
willekomen sî diu wunneclichiu zît!
ich hôrt aber kleiner vogel doene.
seht wie heide und anger aber schône lît,
sît der winter muoz dem sumer lâzen
sînen strît; seht, fröide ist ûf den strâzen,
die uns der vil wunneclîche meie gît.
nieman dur sîn tugent mir daz verkêre,
obe ich aber singen muoz der frouwen mîn.
des wil twingen mich diu süeze hêre
und der lieben rôsevarwez mundelîn.
pîn lîd ich von ir, si minneclîche:
trôste mich diu reine tugende rîche,
sô müest aller mîner swære ein ende sîn.
sol ich niht den hôhen trôst erwerben,
sô bin ich an allen mînen fröiden tôt.
lât si mich in ungenâden sterben,
owê wie zimt daz ir süezen munde rôt?
nôt lîd ich von ir, si minneclîche:
trôste mich diu reine tugende rîche,
diu mir zeinem mâle ir lieplich grüezen bôt!