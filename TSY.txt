der âne breite und âne lenge,
ân end ist und ân anegenge,
der viur luft wazzer erden
unde den himel hiez werden,
den mânen und die sternen drinne,
lêr und bewîse mîne sinne
mit dîner wîsheite,
daz ich mîn leben hie sô leite,
sô mir ze sterben hie geschehe,
daz ich dich danne dâ sehe,
got vater aller crêatûren,
dâ von gotlîcher natûren
dîn drîvaltiger gewalt
und dîn gewaltigiu drîvalt
sint in einer majestât,
diu anegenges niht enhât
und iemer stêt ân ende,
ân underlâz, ân allen kranc.
ziuch mich ze dir mit dîner hende,
daz ich ze himel âne wanc
var ûz disem ellende.
süezer herre jesu christ,
dû des vater wîsheit bist,
mit der alliu dinc geordent sint.
du gotes sun, du megde kint,
er ist in dir und dû in im,
ein got. herre, nû vernim
des ich dich bite und ie bat:
zuo der fröudenrîchen stat
dar hilf mir, swenn ich hinnen var,
daz ich in der fröude dâ
müez immer sîn! nu nim mich dar!
solh wunne ist niender anderswâ
als in der himelischen schar.
heiliger geist, du von in beiden
nie wurde noch enwirst gescheiden,
du bist in der drîvaltikeit
mit in ein got ân underscheit.
gip mir von dînen siben geben,
daz dir mîn vrî verlâzen leben
alsô müeze gehôrsamen
daz mir dîn süezer trôst sî bî,
und swaz von des tiuvels sâmen
mit sünde in mir gewurzet sî,
daz brenne drûz dîn minne. âmen.
vater sun heiliger geist,
wis mîner sinne volleist,
daz ich mit getihte
diz buoch sô orden und gerihte,
daz sîn mir danken müeze
bruoder gêrhart der süeze.
der minnern brüeder ist er
provincjalis minister
in diutschen landen oben.
man darf mich niht dârumbe loben,
er ist der rede ein urhap.
von sînem munde er mir gap
die materie und den sin,
dâvon ich sîn alrêrst began.
nu wil ichz machen durh in,
sô ich aller beste kan.
hie heb ichz in den namen drin.
lîp unde sêle habent zwei amt
und sint ein mensche doch ensamt.
ein amt ist sîn, daz ander ir,
sô ist ouch zweier slaht ir gir.
ich wæn der lîp iht anders eische
wan daz sanfte tuot dem fleische.
waz daz sî, als ich wæne,
daz ist niemanne seltsæne,
dem ot ie dehein gemach
an dem lîbe geschach.
der werlde und ir wunne
nâch menschlîchem kunne
der gernt die liute al gelîche,
des ist diu werlt alsô rîche.
maneger mensche des phliget,
unz daz er drinne tôt geliget.
uns triuget doch ir gelust,
der ist kurz und der sêle flust.
ir süeze hât ein sûrez ende:
sô sich diu sêle scheidet
von dirre werlde ellende,
sô wirt diu liebe geleidet
in der helle ân underwende.
es lîbes gerunge
wizzen alt und junge.
ich wæn ab lützel ieman
der sêle girde erkennen kan.
ir girde gegen der hoehe swebt,
sô daz fleisch dar nider strebt.
sus ist ein strît under in.
diu werlt ziuhet aber hin
der liute leider aller meist,
des ist daz fleisch volleist:
wan daz fleisch gert anders niht
dan daz ez hoeret unde siht.
sô wil diu sêle alz dâhin,
daz kein menschlîcher sin
erkennen mac oder kan:
sô ziuht ie daz fleisch herdan.
die wîl sie dârin ist behaft,
sie kumt doch etswenn an die kraft,
daz sie oberhant gewinnet.
daz geschiht sô sie beginnet
diu minne twingen alsô harte,
daz sie ze sehene gezimt
ir liebes, des sie zarte
und minneclîchen war nimt
an der inren warte.
wer ist der liebe des sie wartet?
jesus der alsô suoze zartet.
sô man in an der warte erwischet,
von sîner kumft daz herze erhischet,
als ez ein blick von himel rüere.
ich wæn ich des vür in wol swüere,
swern zeimmâl an der warte erluoget,
daz in des nimmer wol genuoget
swaz er dâ erluogen kan,
swie flîzeclîche er warte dran.
ei herre got, waz warte ist daz?
mir geviel nie warte baz
denn diu selbe warte tuot.
sô der sin und der muot
alsô hôhe gestîget,
daz der lîp geswîget
und daz herze erwachet,
so sich an die warte machet
diu sêle ûz des lîbes kraft,
die wîl sie ist sô manhaft
daz sie des lîbes sin geleget
und sie sich an die wart erweget,
sô mac sie wol heizen schône
ein tohter von syone.
syon spricht ze diute ein warte.
nu wundert lîht in harte,
swem diu rede ist unbekant,
durh waz diu sêle genant
ein tohter von der warte sî.
dâ ist bezeichenunge bî.
syon heizt ein berc, der lît
ze jerusalem an einer sît.
der berc ist veste unde guot
und ist diu stat dâ wol behuot
gegen der vînde anevart.
sô sie mit wer ist wol bewart,
sam ist der sêl daz herze ein stat.
der berc, den sie dârinne hât,
daz ist der geistlîche sin.
kumt sie an die warte drin,
ze hant ist sie in solher veste,
daz die vîntlîchen geste
kein schade ir enmugen sîn.
ein vînt ist der werlde schîn,
des her ist maneger slahte gezierde.
der ander ist des fleisches girde,
des her ist manicvalt gelust.
der dritte des tiuvels unkust,
des her ist maneger slahte schünden
daz er uns tuot zuo den sünden.
dise drîer slahte vînde
sul wir swîgend unde schrînde
überwinden an der warte,
wand sie vârent unser harte
mit stæter lâge alle zît.
nû sul wir hüeten uns vor in,
daz uns ir listege gegenstrît
mit kündekeit iht ziehe hin
ûz unser wer in ir hamît.
swer ein guote burc hât
und diu wol berüstet stât
mit spîse und mit vester wer,
ist daz besitzet die ein her,
swie vil daz allenthalben
daran sturmet ûzerhalben,
sine mugen sie doch niht gewinnen
die wîl sie werent sich beinnen.
sam ist swer in dem muote
sîn herze hât in guoter huote:
swie vil den gestungen
mit ir bekorungen
diu werlt mit ir valschen schîne,
daz fleisch mit sîns gelustes pîne,
der tiuvel mit den boesen ræten,
swie gerne sie dem schaden tæten,
sie mugen in wol müen vil,
die wîl er aber sich weren wil,
sô enkunnen sir den list niht vinden,
dâmit sie im angesigen.
die sêle enmac niht überwinden,
si enwelle dan selb underligen
und lâze sich die sünde binden.
in des herzen burcringe
sol diu sêle vier dinge
war nemen mit emziger huote.
daz ein ist daz sie in dem muote
die werlt lâze varen gar.
wand swer des rehte nimt war,
wie sie sich hebet und zergêt
und wie unlange sie stêt,
dem mac sie wol sîn unmære
und daz wesen dârinne swære.
diu ander wart ist gein der nôt,
die der êwige tôt
ân underlâz, ân endes zît
in dem hellefiure gît.
diu dritte warte diu ist
gegen der marter, die christ
durh des menschen sælecheit
sterbend an dem kriuze treit:
diu wart ist in der besten huote,
swer si alle zît hât in dem muote.
diu vierde wart ist gegen der fröude,
die von gotes beschöude
diu sêl im himelrîche hât,
sô man in sîner majestât
jesum schînbærlîche siht,
der ist daz êwige lieht,
daz dâ schînet alsô schône
ze himel von des vater trône.
swen von herzen des gezimt,
daz er der vierre war nimt
an der inren warte
dem mac versmâhen harte
diser werlde wolenste.
diu ist des tiuvels gespenste
und ein reizel gegen der helle,
daz merke swer genesen welle.
swen von herzen des gezimt
daz er der vierre war nimt,
er mac die helle ouch furhten wol,
wand diu ist jâmers alsô vol
daz sie enmac noch enkan
leides nimmer werden wan.
swer daz niht entsitzet,
des herze ist ungewitzet.
swen von herzen des gezimt
daz er der vierre war nimt,
sô mac er jesum ouch wol minnen,
der sînen lîp liez enkinnen
mit fünf wunden an fünf enden,
an sîten füezen und an henden,
daz sîn nôt ringert unser nôt
und sîn tôt toetet unsern tôt.
swer christes marter rehte merket,
des herze wirt gesterket
in dem inren sinne
zuo der wâren minne.
in mac ouch wol belangen sêre
gegen der wunnerîchen êre,
die man ze himel gît ze lône.
diu sêle diu got lieben hât,
heizet ein tohter von syone:
diu mit der werlde umbe gât,
ist ein tohtr von babylone.
babylon waz ist daz?
daz sprichet schande. ôwê waz
diu sêle schanden gwinnet,
diu vür got die werlt minnet!
hüet dich, mîn tohter von syon,
daz dû iemer von babylon
ein tohter werdes genant,
des namen wurdes dû geschant.
du solt ze syon immer sîn
und wart aldâ dem friunde dîn,
wenne er kume und dich triute
und dich im neme ze einer briute.
syon sprichet ouch ein spiegel.
diu sêle ist aber ein rower ziegel,
diu sich mit irdischer gelust
bewillet in des herzen brust.
swer werltlîcher fuore phliget
und in toetlîchen sünden liget,
dem ist diu sêle missevar.
dârumb enmac sie niht gewar
himelischer dinge werden,
wand ir daz herze in der erden
mit den sünden lît besolget,
die wîle sie dem fleische volget.
sô si aber lûter unde reine
ist von toetlîchem meine,
so'st sie ein spiegel der minne,
dâ sich jesus ersihet inne.
in welhen wîs daz mac geschehen,
daz wizzen die sæligen wol,
den der inren ougen sehen
des wâren liehtes ist sô vol,
daz sie die wârheit kunnen sprehen.
nu wil ich sagen wie von art
diu tohter von syon wart
sô hôhe minnend über sich,
als es der minister mich
bewîste bruoder gêrhart.
er sprach: dô diu tohter wart
von syon des innen,
daz si etswaz solde minnen
und daz ir minneclîcher schîn
niht âne minne mohte sîn,
dô sande sie ûz alzehant
reinen boten in daz lant,
daz er besæhe ob iht dâ wære
ir ze habene minnebære.
cognitio der bote hiez,
den sie die werlt ervaren liez.
bekantnisse sprichet daz,
diu kan diu dinc ervorschen baz
dan dem siu unbekant sint.
sist aber allen den blint,
die dise werlt vür got
erkennent wider sîn gebot.
swer die werlt gerne siht
und an sie sîn leben wendet,
der mac got erkennen niht,
wand im diu ougen sint erblendet,
bî den man siht daz wâre lieht.
er bote erfuor die werlt gar
und nam der dinge aller war.
dârunder vant sie niht daz hæte
deheine lange wernde stæte
und daz ez allez müez zergân.
dô fuor sie vür ir vrouwen sân.
di enphienc sie unde sprach zuo ir:
< hâstû gesehen iht daz mir
ze stæter minne gezæme
und daz ich mir ze liebe næme?
waz hâstu funden? nû sag an!>
< frowe, als ichz erfunden hân,
sô ist diu werlt al gemeine
sô unstæt und sô unreine,
daz ich vinde niht dârinne,
daz sich gefüege dîner minne.
wand sô ichz rehtes kan erkunnen,
son ist niht under der sunnen,
ez ensî îtel und unstæte.
dârumbe fliuch al die ræte,
die dich zuo der werlde ziehen.
du solt sie sam den tiuvel fliehen,
der rîchsent dârin mit schalle.
sie dienent im al mit alle,
die werltlîche fuore hânt.
wê in die dârin bestânt
unz an ir tôt! den ist der tôt
dan in der helle ein immernôt.
dâ hüet dich vor, daz rât ich dir,
mîn rât die friundes hilfe tuot.
der werlde und ir wunne enpir,
daz ist dir êwiclîche guot.
liebiu frowe, nu volge mir!
von syon tohter nû merke,
o daz samsonis sterke
im sîn selbes wîp verschriet
und sînen vînden in verriet,
daz absalon der schoene man
sô jæmerlîchen ende nam,
daz salomonis wîstuom
und aller sîn rîchtuom
alsus ein ende hât genomen.
frowe sih, war sint sie komen?
sus zergênt elliu dinc,
diu diser werlde umberinc
iender hât umbevangen.
nû sih, wievil sîn ist zergangen!
swaz der werlde hiute stêt,
wizze daz ez gar zergêt
vor dem jungesten tage.
der werlde ende ist niht wan klage,
ir schoene ir rîchtuom ir wîsheit
ist überguldet kunterfeit,
dân ist kein triuwe anders an.>
< owê, sprach sie, waz minne ich dan?>
von dem lieben leiden mære
viel sie en unmaht und erschrac,
sam ob sie durhschozzen wære.
sanft an dem bette sie gelac
von einer linden ringen swære.
ich wolde gerne, ob ez got wolde,
daz mîn sêle ligen solde
in solher jâmerschricke
an dem selben bette dicke,
wand ich vertrüege âne klage
den siechtuom wol alle tage,
der die senenden sêle twinget,
swenne ir der muot nâch gote ringet.
ist ir wê, daz tuot ir wol,
ir trûren daz ist fröuden vol,
diu ungehabe ist ir wunne,
diu wolkentrüebe ist ir ein sunne,
schoene weter ist ir ein regen,
der vînde fluoch ist ir ein segen,
ir ist ein tac diu vinster naht,
die wîl sie ligt in der unmaht,
in der ich vil gerne læge.
ich enmuote niht daz mîn phlæge
dehein arzet in der quâle,
wand ich mit der selben strâle
alsô wolte sîn verwunt,
daz ich nimmer gesunt
wurde von derselben nôt;
ich enruocht ouch læge ich drinne tôt.
er frowen ungemach erschal
in dem palas überal.
der sêle palas ist daz herze.
sô ist der süeze smerze,
der die reinen sêle quelt,
sô sie den gedanc verselt
in geistlîchem sinne
nâch jesu christes minne.
ein reiniu sêle ist diu frowe,
diu ein tohter von der schowe
oder von der warte ist genant,
der burge ligent und ir lant
in des herzen burcmûren.
hât sie dârinne ze nâhgebûren
die tugend unde ze burgerinnen,
sô'n macs ir niemen angewinnen.
mit den sol sie tac unde naht
warten mit al ir maht,
wenne ir briutgam inslîche
( ich meine den künec von himelrîche),
daz sie gegen dem gâhe
und in minneclîche enphâhe.
swer den ze hûse haben sol,
der bedarf der tugende wol,
die in des herzen gaden
ûz dem himelrîche in laden.
die tugende sint der sêl ein huote.
die wîl sie mit in ist bewart,
sô ist sie sicher vor unmuote
und ist dem briutegame zart,
daz ist jesus christ der guote.
als ein frowe, der dinc wol stât,
ir nâchgênde juncfroun hât,
die ir sint dienstes undertân,
alsô muoz ouch diu sêle hân
die tugende zingesinde,
wil sie daz sich ir underwinde,
der in götlîcher kraft
ist herr übr alle hêrschaft,
der keiser aller künege ist.
sô den vil süezen jesum christ
diu sêle alsô minn beginnet,
daz ir daz herze rehte enprinnet
nâch im, sô mac ir ein gedanc
den lîp machen lîht sô kranc,
daz er sich lützel versinnet
die wîl ir diu gerunge winnet,
sam ob ir daz gemüete
sinneclîche wüete
in sanfte tuonder tobeheite.
ine ruochte waz man von mir seite,
kund ich in der selben wîse toben;
mir wær ir schelten sam ir loben.
die ze solher minne haz
tragent und ungerne daz
geloubent daz ieman sî
diu selbe gotes gnâde bî
und zwîvelnt daz ez muge wesen,
den sag ich daz ich hân gelesen
und hân ez ofte ouch gehôret,
daz manic mensche sî betôret
sô sêr von fleischlîcher minne,
daz er in grôz unsinne
von ungedanken kæme
und daz im daz die kraft benæme
sô vaste, daz er wurde siech
und ouch mit den gebærden schiech,
sam ob er von senender swære
niht bî sînen sinnen wære.
ist daz ein fleischlich gedanc
dehein menschen ie darzuo betwanc,
daz er im ein liep erkôs,
dâvon er den sin verlôs,
hie mac man wol kiesen bî
wie starc diu grôze liebe sî,
die diu sêle ze gote hât.
von der liebe geschriben stât:
fortis est ut mors dilectio,
daz sprichet in der diutsch alsô:
diu liebe ist starc alsô der tôt.
der smerze ist aber ein süeziu nôt,
der die sêle twinget,
swenn ir der muot gein himel ringet.
ez kumt ouch darzuo dicke,
daz in der wâren minne stricke
diu sêle unwizzende geliget
und enweiz niht wes sie phliget,
die wîl ir der muot her unde dar
vert in der gerunge invar
unz daz ir got die wîsheit
gît in der verstandenheit,
von der sie sich ein teil verstêt,
wie man in der wâren minne
mit solher liebe umbegêt
in geistlîchem sinne.
wol sie wart denz sô gestêt!
dô, als ich nû dâ oben sprach,
daz süeze senende ungemach
die tohter alsô het verwunt,
dannoch was ir gar unkunt
waz sie darzuo spente,
daz sie sich sô sente,
wand sie der inren liste
dannoch niht enwiste,
wâvon ez was daz ir war.
dô des wurden gewar
die tugende ir juncfrowen,
die liefen über sie schowen
und klagten ir ungemach.
sie sprâchen:< ô wê unde ach,
wer hât unser frowen getân,
die wir unkreftic funden hân?>
swâ got ein mensche minnen wil,
der muoz sich des ê flîzen vil,
daz im vil der tugende bî
durh unsers herren minne sî.
wand swenne er die gewinnet,
got er deste gerner minnet.
der zweier tugent bedarf er wol
des êrsten, swer got minnen sol,
des gelouben und der zuoversiht.
die kâmen zuo der geschiht
klagende des êrsten,
wand sie die tiursten und die hêrsten
sint, und diu wâre minne.
diu ist ir zweier meisterinne,
wand sie ist hoeher unde hêrer
und an dem gewalte mêrer.
iedoch muoz aller ir gewalt
zuo in zwein haben anstalt,
wand sie sich von ir erhebet,
sô sie ir zweier helfe entsebet.
der minne wil ich hie gedagen
und wil von disen zwein sagen.
geloube sprichet fides,
zuoversiht daz sprichet spes.
fides und spes sint zwô meide,
die des êrsten kâmen beide
und frâgten, von welher swære
der frowen sô geschehen wære.
kundes weges frâgten sie,
wand sie lac von ir schulden hie.
die sêle enmac zuo den dingen
niht wan starker gloube bringen
und ganziu zuoversiht darzuo,
ê ir diu minne alsô tuo.
doch was ir frâge, als ich nû sprach,
umbe der frowen ungemach.
dô seit diu bekantnis gar
allez daz ir frowen war,
wie si in die werlt was gesant
und dô sie niht dârinne vant
daz ir frowen rehte zæme,
wie sêre sie dâvon erkæme.
sie sprach zuo in:< nun weiz ich niht,
wie ich mit ir gebâren sol.
geloube unde zuoversiht,
ir kunnet ir gerâten wol,
helft ir ê si werde enwiht.>
in latîn heizzet alsô
bekantnis cognitio.
diu ist der bote, den der sin
sendet in die werlt hin,
daz er ervinde ob iht sô tuge,
daz diu sêle geminnen muge.
man vindet aber niht dârinne
daz ir sulle in ir sinne
gevallen keine wîle,
wand ez zergêt mit sneller île.
diu sêle ân ende immer wert
dâvon daz sie liebes gert:
sô sol sie solches liebes gern,
daz ouch ân ende muge wern.
swenne diu sêle dan
bekennen mac unde kan,
daz disiu werlt ist ein niht
und sie iedoch des niht ensiht,
daz sie zerehte minnen sol,
sô wirt ir herze jâmers vol.
diz prüevet des gelouben rât
und der gedinge den sie hât,
daz sie allen ir sin
wendet gegen den dingen hin,
diu dâ stênt ân ende
und der in disem ellende
nieman werden mac gewar,
wand der geloube zeiget dar
und der gedinge dâzuo.
swie wol sô der mensche tuo,
der zweir enmac er niht empern
und muoz sie vür wâr âne wân,
wil er êwiger fröude gern,
sunder allen zwîvel hân
sô daz sie an daz ende wern.
fides unde spes sint komen,
daz kumt der tohter ze fromen
von syon, diu sich hât geleit
in geistlich âmehtikeit.
diz sint die zwô meide,
den mêr um sie leide
was, denne ez den andern wære.
iedoch vertruogen sie ir swære,
ze leide enwas in drumbe niht.
wand swenne solh dinc geschiht,
sô ist der gloube halp gewert,
und des diu zuoversiht dâ gert,
des ist verborgen ir ein teil.
hab sich ot vaste an daz seil
daz sie dâvon ieman dringe,
unz daz siz an daz ende bringe.
swelher sêl dinc alsô gêt
daz sie an solher warte stêt,
dâ sie der wârheit sich versiht,
diu lâze ir bürgen ledic niht,
unz daz er sie gar gewer
alles des ir minne ger.
daz geschiht in himelrîche.
dô fides alsô jæmerlîche
ir frowen ligende vant,
dô sprach sie zuo ir alzehant:
< süeze frowe, riht dich ûf
und lein dich her an mîne hûf.
trûre niht, gehabe dich wol,
min rât dich vil wol troesten sol.
vürwâr du daz ân zwîvel weist,
daz ich dich mêr und allermeist
minne unde meine
dan dîner juncfrowen deheine:
ich enweiz ob dûs iht nemes war.
ich riet dir ie mit triwen dar,
dâ diu dinc schoen und êwic sint,
dar dich dîn friunt, der meide kint,
an dem hêren kriuze luot,
dô er dâran vergôz sîn bluot.
ich hân die dicke daz geseit:
ze himel ist schoene êwikeit,
dâ'n ist niht daz muge zergên,
swaz dâ ist daz muoz immer stên.
dâ'n ist ouch üppicheite niht:
nie ougensehen wart sô lieht,
nie ôre gehôrte alsô wol,
nie herze wart ouch sô vol
der wîsheit in disem lîbe
noch an manne noch an wîbe,
daz ez die fröude und die wunne
ze rehte gesagen kunne,
diu dort ist und dâ immer wert.
volge mir, sô maht dû wol
der selben êren werden wert.
wol ich dies gehelfen sol,
daz dû sîn werdest gewert.>
diu frowe sprach zuo der maget:
< fides dû hast mir gesaget
daz ich gerne baz verstüende.
mir ist daz herze worden glüende
von dînem trôste sô sêre,
daz ich gerne hôrte mêre
dâvon, dan ich hab gehoeret.
ich sihe wol, ich was betoeret,
daz ich mîn gemüete ie
an die fröude gelie,
der dise unwernde werlt phlît,
sît daz diu wunne ân endes zît
wert in dem himelrîche,
von der ich sô geloublîche
von dir iezunt hân vernomen.
wenne sol ich dar komen,
dâ mir sô sanfte wesen sol?
mir tuot diu rede alsô wol,
daz mir diu gir ist enzunt,
und ist mir leider doch unkunt
diu wizzenlîche wârheit
der dinge, der du hâst gereit.
mîn wille treit mich iedoch dar,
daz ich sîn werde gewar
und ist mir noch lihte verre.
sage mir ouch, wer ist der herre,
des diu fröude elliu ist?>
< man singet sô vil unde list
von im dô>, sprach fides,
< daz dû mich niht solt frâgen des.
dâzuo maht dû wol selber wizzen
in dînes herzen vizzen:
der elliu dinc hiez werden
in himel und ûf erden,
daz der der fröude ein herre sî.
er ist ein, genennet drî.
die drî sint doch ensamt einer,
wand ir niender keiner
gescheiden von den andern wart.
sie habent in götlîcher art
drî besunderlîche namen,
die sint alle drî zesamen
gelîch in einer gotheit.
daz ist diu drîvaltekeit
diu dâ heizet trinitas,
diu iemer ist und ie was,
daran lit diu fröude allermeist.
vater sun heiliger geist
daz sint die drî, die ich meine,
und sint doch alle drî der eine:
der uns beschuof, der uns erlôste,
der uns dâ troestet und ie trôste.
des vater daz schephen ist,
sô gehoeret jesum christ
den sun daz erloesen an,
der heilig geist wol troesten kan
alle die er wil troesten.
dun solt iedoch für den hoesten
der drîer sundern keinen.
dû solt an sie alle drî
gelouben als an einen,
und daz doch iegelîcher si
ein got, den wir dâ meinen.>
diu frowe sprach:< mich wundert,
daz die drî ungesundert
ein got sint und drî genant:
mach mir daz hiewert bekant.
als er dort ist, daz sage mir,
ez twinget sêre mîne gir.>
fides sprach zer frowen:< nein,
nie got mensche ûf erdn erschein,
als er ze himel ist.
gotes sun jesu christ
hete in sîner gotheit
ein menschlich bilde angeleit,
daz man in hôrte unde sach,
wie er in die liute sprach.
diu gotheit dârinne
was menschlîchem sinne
ze verstêne vor gespart,
daz man ir niht inne wart
ze rehte als sie dâ ist.
sie hete der süeze jesus christ
bedecket von der meide lîbe,
daz sie doch nie wart ze wîbe
an der geburte nâch noch vor.
sie meinet daz beslozzen tor,
dâvon ezechiel dâ saget.
ez ist ouch diu hêre maget
bezeichent mit der ruote,
diu wîlen aaron bluote.
sie ist ein schæper gedeonis
und ist ein trôn ouch salomonis.
swaz in der alten ê ergie,
daz was ein bîzeichen ie
der dinge, diu von christes zît
diu christenheit ze tuone phlît.
got lie vil dinges dô geschehen.
wil dû ez, frowe, reht ansehen
mit geistlîchem sinne,
so wirst du des wol inne
daz daz allermeiste teil
ist geschehen durh dîn heil.
wær gotes sun mensche niht geborn,
sô müestu immer sîn verlorn.
den tôt er durh dîn leben leit,
als ez vil lange hêten
bezeichenlîchen vorgeseit
patriarchen und prophêten
von sînes geistes wîsheit.>
diu frowe sprach:< und ist daz wâr,
ôwê daz ich dan mîniu jâr
ze dienst im niht gelebet hân
und daz ich im niht undertân
was, als ez wær gewesen reht,
daz er rehter herre ein kneht,
wâr got ein mensche wart durh mich!
liebe fides nû bite ich dich,
daz dû mir sagest eteswaz
von im, dâvon ich muge baz
zuo sîner kantnisse komen,
danne ich noch habe vernomen.
wan von der quâle, die ich dol,
bin ich süezer gedanke vol
nâch im in dem herzen,
daz ich den senenden smerzen
nieman ze rehte kan gesagen.
wizze iedoch, ich wil in tragen
willeclîch und gerne,
unz ich von dir gelerne,
wie ich in geistlîchen sinnen
in sul erkennen unde minnen.
wand alsô dû mir hâs geseit,
sô muoz ich dâran sîn verzeit,
daz ich in hie, als er ist dort,
erkennen muge. ich was bekort.
iedoch möhte ez sîn geschehen,
daz hæte ich gerne gesehen.
sît des sô lûtere mîn sin
niht die verstantnisse hât,
die wîl ich in der werlde bin,
liebiu fides, sô gip mir rât
wie ich mich doch gehabe an in.>
fides sprach dô aber zir:
< frowe, ez sint driu dinc an dir:
daz eine ist memoria
daz andr intelligentia,
daz dritte voluntas ist.
diu driu, ob dû sîn flîzic bist,
dir des vil wol gehelfen mugen.
memoria sprichet gehugen,
daz dû ouch alle wege an in
rihtes allen dînen sin,
daz dîn gemüete ime bî
zaller zît von herzen sî:
intelligentia verstandenheit,
diu dînes herzen gwizzen treit,
mit der solt dû dich verstên
daz dû mit nihte umbegên
solt dan mit im, daz ist mîn rât,
der dich schuof und erloeset hât.
voluntas sprichet wille,
der sol offenlîche und stille
im ze dienste sîn bereit,
der durh dînen willen leit
an dem kriuze den tôt
und manic ander smæhe nôt.
der drîer bistu ungewis
die wîl du in der werlde bis,
wand dîn gehügde mac gewenken
wol in manegerslahte gedenken,
dâ von dû sîn maht vergezzen.
du endarft dich ouch des niht vermezzen,
daz dehein verstantnisse
dîns herzen sin des hie gewisse,
wie got in sîner trinitât
daz himelrîch geordent hât
und die fröude drinne.
dir mac von sîner minne
daz herz sô vaste enprinnen,
daz du wol maht werden innen
der götlîchen tougen
mit geistlîchen ougen,
in den man daz wâre lieht
in einem fremdem blicke siht.
in welher wîs daz dan geschiht,
des enwizzen alle liute niht
wan die sæligen aleine,
den alsô lûter unde reine
ir herze mit gote stêt,
daz ez niht undergêt
deheines nebels trüebe,
diu ez zuntugenden üebe.
dîn wille ouch, swie guot er ist,
dern mac doch ze stæter frist
niht bestên in einem muote,
die wîle dir sô manege huote
daz fleisch und diu werlt leit
und des tiuvels kündecheit.
dîn gehügde und dîn verstân
und dîn guot wille mugen hân
deheine wernde stete alhie.
iedoch soltû betwingen sie
und muost sie des mit strîte wenen,
daz sie sich nâch gote senen,
wan stætiu sene in wernder ger
ist dînem geiste ein gewer,
daz mîn herre jesus christ
mit sînem geiste in dir ist,
der dîn herze darzuo pînet
daz dir daz wâre lieht erschînet
in einem gâhendem muot
dâvon erglastu als ein gluot
und liuhtest als der sunnen schin.>
diu frowe sprach:< daz liez ich sîn,
swenne mir alsô geschæhe.
ist ez aber iender in der næhe,
daz mir diu êre widervar?
ez ist mir als ein troum gar,
swaz dû mir guotes hâs gesagt.>
dô sprach aber diu magt:
< ich sagte dir noch michels baz,
niuwan daz ich furhte, daz
dû von sîner minne
komst ûz dînem sinne.>
< alsô wold ouch ich>, sprach sie,
< wand ez geschach mir leider nie
daz ich ie die minne enphienge,
diu mir daz herze alsô durhgienge,
daz sie mich in die wunne bræhte,
swie vil ich darnâch gedæhte.>
dô sprach frou fides aber sân:
< du maht vil gedanke hân,
ê du von dînem sinne
der fröude werdest inne,
die mac dir niht wan got gegeben.
iedoch solt dû vil eben
dâgegen dich bereiten,
mit semftem muote beiten,
wenne got des geruoche
daz er diu herze heim suoche.
ich und mîn gespilen wellen
dich an die rehten warte stellen,
dâ dû des werdest inne, wie
man sîn wirt gewar alhie.
sô dû dan komest zuo im dar,
dâ sihest dû ez rehte gar.
daz man hie, swenne ez geschiht,
als in einem spiegel siht
und in einer glîchnisse,
daz sihst du dort gewisse.>
do rief diu frowe vil lûte ach!
< fides>, sprach sie,< nu sage mir, wenne
sih ich in, den ich nie gesach,
alsô daz ich in rehte erkenne?>
des antwurt sie ir unde sprach:
< frowe, ez geschiht den wîs
nâch disem lîbe, des wis gewis:
hab al die wîle guot gemüete.
maht wîsheit unde güete
die drî habent ein ganzen haft
in mînes herren magenkraft.
maht sprichet potentia,
wîsheit sapientia,
güete sprichet bonitas.
der drîer er nie ân enwas
noch enwirt noch enwart,
wand sie sint an im von art.
von den drin wirt an dir
erfüllet dînes herzen gir,
daz sie dehein, gebresten hânt
und immer mêr ân ende stânt,
sô daz dir nihts gebrichet
und daz dîn gir sprichet:
ich hân allez daz ich wil.
daz ergêt an dem zil,
sô du disen lîp begîst,
dâ dû bewollen inne lîst.
ez wirt von mînes herren maht
dîn gehugde in solher traht,
daz sie sîn niht vergezzen kan.
ez wirt dîn verstantnis dan
von sîner wîsheit sô verstanden,
daz sie dir in tuot wol bekanden
ân aller slahte irretuom.
daz ist der rehte wîstuom,
sô daz dû âne zwîvel weist,
vater sun heiliger geist
wie der drîer gotheit
ist ein âne underscheit.
von sîner güete wirt sô guot
dîn wille, daz du nimmer muot
gewinnest, der wider in sî.
sus bistu im ân ende bî,
wand von sîner trinitât
dîn drîvalt sô gevestent stât,
daz unvergezzenlîch an in
gehuget al dînes herzen sin,
daz elliu dîn verstandenheit
haftet in sîner wîsheit,
daz allez dîn gemüete
willen hât ze sîner güete.
alsus ist under in zwein
iwer zweier drîvalt inein.
sîn drîvalt machet die dînen,
daz si alle zît ist in der sînen:
von sîner potentia
wirt kreftic dîn memoria,
von sîner sapientia
wîse dîn intelligentia,
sô machet sîn bonitas
daz stæte ist dîn voluntas.
sus wirt iwer drîvaltikeit
in einander sô geleit:
dîn drîvalt die sînen niuzet,
daz dich sîn nimmer verdriuzet.
du hâst in rehte swie dû wilt,
daz dich sîn nimmer bevilt.
dû erkennest in als er dâ ist,
daz dû des gar ân zwîvel bist,
du minnest in ân urdrütze,
wand du sihst sîn antlütze
rehte als ez ist gestellet
ân irrunge schînbærlîche.
eiâ wie wol er dir gevellet,
swenne er dich alsô volleclîche
ze sîner gotheit gesellet.>
diu frowe sprach:< ich frâge mêre.
nu jâmert mich alsô sêre,
daz ich niht mêr gereden mac.
ôwê wenne kumt der tac
daz ich sol gesehen in?
die wîl ich in der werlde bin,
sô bin ich rehter fröude ein gast.
sam einer liehten sunnen glast
vert mir durh daz herze mîn
iezunt eins fremden liehtes schîn.
daz ist mich von der rede an komen,
die ich von dir hân vernomen.>
mit der rede sie gesweic,
wand sie von unkraft nider seic.
ôwê wârumbe tet sie daz?
vürwâr dô was ir verre baz
swîgende in der unmaht,
dan ob sie vil hæte gebraht:
wand ein andæhtic swîgen
tuot den geist hôher stîgen
dan vil rede mit dem munde.
swer im rehte gewarten kunde
und die gnâde darzuo hæte
daz im diu andâht sanfte tæte,
ez wart nie herze alsô herte,
der ez tribe unde berte
daz ez an got gedæhte,
daz man darzuo niht enbræhte,
ez enmüeste ân allen wanc
gewinnen süezen gedanc.
von sînem süezen gedenken
beginnet sich daz herze lenken
in hôhe gernde andâht.
diu mac darzuo werden brâht
daz sie vür menschlîchen sin
sô vaste dringet vür sich hin,
daz des lîbes kraft geliget
und diu sêle ir amtes phliget
mit dem geiste in gotes beschowe.
din sêle ist danne des lîbes frowe,
sô sie den lîp alsô betoeret,
daz er sich niht versinnet
noch ensiht noch enhoeret,
die wîl sie in dem geiste brinnet,
der ir den muot ze gote erboeret.
sît daz der guome in dem munde
wirt wazzer gebende understunde,
sô man sûres etewaz
gedenket, sô mac verre baz
sich daz herze erlüften
und von der süeze tüften,
diu an jesu christo lît,
swer in gerne alle zît
traget in dem herzen.
man sol dicke sînes smerzen
gedenken und der grimmen nôt,
die im des kriuzes marter bôt.
swer sîner marter reht entsebet,
dem erburt sie und erhebet
in solhen gedanc den muot,
der wê und doch wol tuot.
ei jesu christ, nu bite ich dich,
marter mit dîner marter mich,
daz sie mir bitter unde süeze,
sûr und senfte werden müeze.
du weist wol, herre, wie ich meine:
du bist mîns herzen trost aleine.
nu troeste mich und kum ze mir
oder nim mich hin ze dir,
wand ine mac ân dich niht gesîn.
nu kum mir schier, ich warte dîn!
dich selben in mîn herze senke
daz ich niht wan an dich gedenke,
wand diu wîl ist verlorniu frist,
die man niht an dich gedenkent ist.
dehein andâht sanfte tuot,
wan die got sendet in den muot.
swer sie ouch suochet flîzeclîche,
der vindet sie unzwîvellîche,
sô er sichs minnest versiht.
ez kumt ouch daz wâre lieht
dicke unverwænet in den sin:
sone weiz der mensche wâhin
er die gedanke wenden sol.
im ist innerhalp sô wol,
daz er sîn selbes vergizzet.
ei waz er geræte mizzet
mit gedanken her unde dar,
wie er daz volleclîch ervar
des er ein lützel hât erluoget.
ich wæn nieman des genuoget,
des er sô innen werden mac,
wand im des liehtes widerslac
die inren sehen widertrîbet,
daz er des unverstanden blîbet,
daz er verstüende gern aldâ.
ez enweiz ouch nieman, wâ
erz ze verstên anvâhen solde,
swie gerne erz verstên wolde,
wand ez hât drum noch endes niht.
swer ouch mit ûzern ougen siht
die werltlîchen sunnen schînen,
der mac sich harte vil gepînen
ê er gesehen muge drin.
noch minner mac des menschen sin
ersehen mit den inren ougen
in gewisser verstandenheit
unsagebæres liehtes tougen,
daz er die ganzen wârheit
wizze und sehe sunder lougen.
swer des liehtes niht enweiz
unde des vorsmaks nie enbeiz,
der von himelrîche fliuzet,
den betrâget und verdriuzet
swaz ich dâvon gerede alhie,
unde sprichet lîhte:< wie
mac daz geschehen wunderlîche?>
dem sage ich, daz unmugelîche
gote niht ze tuone ist.
geloubet er, daz jesus christ
geborn wart unde erstarp
unde erstuont unde erwarp
daz verlorne himelrîche,
des wir verstôzen êwiclîche,
wan er, müesten iemer sîn,
der geloube ouch, daz sîn schîn
ein reinez herze dicke
mit durhliuhtendem blicke
in geistlîcher bediuhte
enzünde ouch und erliuhte.
jesus christus ist daz lieht,
bî dem al diu werlt gesiht
und erkennet sîn doch niht,
alsô sanctus johannes giht
in sînem evangelio,
daz hevet sich in principio.
dâ stêt inne erat lux vera,
darnâch stêt dâbî aldâ
et mundus eum non cognovit.
diu rede uns des urkunde gît
daz christ diu werlt niht erkande,
dô in got von himel sande.
die aber rehte erkennent in,
den erliuhtet er den sin
und durhsmecket in den muot,
daz ez in verre sanfter tuot
dan in dem munde süezer met.
daz ist daz süeze gebet,
dâ diu sêle inne
ertrinket in der minne.
daz gebet ist endehaft,
sô diu gerunge alsô sûftet,
daz sie von der minne kraft
ûz des herzen grunde schûftet
gein jesu christes hêrschaft.
geloube ist daz êrste lieht,
bî dem diu sêle den wec ersiht,
der ze himelrîche gêt.
diu zuoversiht dâ bî ir stêt,
wand die muoz der geloube hân,
ob er sîn lôn wil emphân.
dârumb hân ich daz gesagt,
daz fides diu êrste magt
zuo der tohter klage was,
als ich iezunt dâ oben las.
fides diu hât nu gereit,
nu hoeret ouch waz spes seit!
dô diu die rede vernam,
die fides sprach, mit der sie kam
zem êrsten, als ich sagte ê,
dar dâ der frowen wart sô wê,
sprach sie:< fides hât dir geseit,
frowe, ein ganze wârheit.
darzuo muoz dir mîn helfe fromen
und ouch mîn trôst ze staten komen,
wand swaz sie geredet hât,
des enmac ân mînen rât
deheinen wîs niht geschehen.
swes dir fides hât verjehen,
des gewarte rehte an mich.
ir gelübdes wer ich dich,
und swaz sie hât geheizen dir,
daz leist ich dir vürwâr von ir.
dir wirt ouch ze teile mêre
rîcheit fröud und êre,
dan si dir noch hab gesaget.
von diu wis gar unverzaget
und enzwîvel an uns niht,
getrou uns daz dir wol geschiht.>
< gerne>, sprach diu frouwe sân,
< wan daz ich grôzen jâmer hân,
wenne mir daz sul geschehen,
des ich iuch beide hoere jehen.
spes vil liebe friundîn,
wan daz ich mich troeste dîn,
sô müest ich gar verderben.
sol ich iht erwerben,
daz muoz von dîner hilfe sîn.
nu tuo mir friundes triuwe schîn:
mir ist der muot und der sin
alsô verquelt ûf in,
von dem mir fides hât geseit
und als dû nu hâs gereit,
daz ich dirs niht gesagen kan.>
< frou, ich sihe ez dir wol an>,
sprach diu maget aber zir,
< diu varwe hât sich an dir
verwandelt. des wirt guot rât:
ist daz niwan dîn herze stæte
an guotem willen bestât,
sô frument dir die ræte,
die fides dir gegeben hât.>
o zuo ir gespiln sprach dô spes:
< fides, sît daz du dich verstês,
als ich mich versinnen,
sô'n kanstu nihts beginnen
daz mîner frowen frume sî,
dâ'n stê ouch mîn hilfe bî.
du hâst geteidinget vil,
des ich dir kurz antwurten wil.
dü weist wol, swaz du tuost,
daz du mîne hilfe muost
ze ende ûz haben dâran,
wand nieman ze rehte kan
got und êwigiu dinc geminnen,
er enmüeze den muot von mir gewinnen.
durh daz bedarf mîn frowe mîn
alsô wol als ouch dîn,
des ze gote ir herze gert,
wil sie werden gewert.>
der frowen tet diu rede wol
und lac in einer süezen dol
von dem lieben mære,
sam ob sie sanfte entslâfen wære.
ir zweier strît was ir fride,
iemitten ruoweten ir lide.
swer sich des vürwâr versiht
des im der geloube giht,
der hât dem zwîvel angesigt,
wan daz er an der warte ligt
und des erbeitet kûme,
wenn er die werlt rûme.
daz ist der strît, den die zwô meide
spes und fides hetten beide.
ietweder nâch ir rehte sprach,
des diu natûre ir verjach.
der wehselrede wart dâ genuoc,
ein der andern niht vertruoc.
iedoch wart ez sus gescheiden,
daz man muoz mit in beiden
der êwigen dinge gern.
man mac dewederer enbern:
der geloube enfrumet niht,
dâbî ensî diu zuoversiht;
der gedinge ist âne fromen,
swâ der geloube im ist benomen.
sîe phlegent beide einer phliht,
ein ân die ander ist enwiht.
swes wir mit dem gelouben jehen,
des enmuge wir alhie niht gesehen
mit fleischlîchen ougen,
wand ez sint himelischiu tougen.
uns troestet aber der gedinge,
ob wir gelouben vesticlîche,
daz er uns der wâren dinge
nâch disem lîbe sihteclîche
in dem himel inne bringe.
ich wil die frowen lâzen ligen,
sît daz ir meide sint geswigen
und ouch verebent ist ir strît.
die wîl si an ir ruowe lît
gen dem innern gemache,
sô wil ich von ûzerre sache
die rede anders bediuten
den werltlîchen liuten,
die kristens gelouben jehent
und des lônes sich versehent
daz got den erwelten gît,
und sie iedoch alle zît
tuont wider got und wider daz reht,
als ir vil liute leben seht
in hôhvertiger fuore,
in luoder und in huore,
mit unrehtem guote,
und die gedenkent in ir muote
und sprechent ouch: got ist sô guot
daz er nieman übel tuot.
sîn hulde sul wir wol erwerben,
wand er nieman lât verderben.
mit dem gedenken unde sprechen
wolden si gotes gerihte brechen.
daz selbe ist in ein urkünde
und ein urteil ûf ir sünde.
got ist guot, er ist ouch reht,
dewederz im anz ander jeht:
den rehten ist er rehte guot,
den übeln hât er swinden muot,
den ist er krump, enen reht.
mich dunket der ein tumber kneht,
der sich lônes versiht
zuo einem herren, dem er niht
endienet noch gedienet hât.
swer vert ouch niht hât gesât,
dem ist der gedinge tiure
daz er die fruht vinde hiure.
wil aber erz tuon, sô muoz er rouben;
dârnâch sol er wol gelouben,
ist daz man in dârnâch gevæht,
daz man in billîch erhæht.
sam ist swer den gelouben hât
und in dem gedinge stât,
daz im got sîn himelrîche gebe
und er dârunder unreht lebe.
wirt er dâran erfunden,
sô werfent in gebunden
die tiuvel in die grimmen helle.
swer des gewis werden welle,
daz im sîn gedinge frum
und der geloube ze staten kum,
der entuo niht wider got
unde behalte sîn gebot:
daz ist daz man sünde lâze
und daz man guotiu werc darzuo
in der minne und in der mâze
willeclîch in gote tuo.
daz ist der sêl ein himelstrâze.
er ist unkristens glouben,
der sich die werlt lât rouben
der himelischen êre.
ez ist eins kristens irrtuom mêre
dan eins juden oder heiden,
der sich von gote lâzet scheiden
diser werlde gelust,
diu der sêle ist ein flust,
und durh werltlîchen ruom
êr und unwernden rîchtuom
vür immer wernde fröude nimt.
swenn einen kristen gezimt
ze minnen ihtesiht vür got,
waz ist daz wan sîn apgot?
giht er daz er kristen sî,
dâ ist valsch geloube bî.
er mac sich selben wol betriegen
unde unserm herren liegen,
swer giht des er niht enist.
der kristen ist, der minnet krist
vür allez daz diu werlt hât.
swer krist durh die werlt lât,
er mac wol kristen sîn genant,
krist ist aber im unbekant
und ist im iemer unbekennet,
swie dicke man in vor im nennet,
die wîl im in des herzen ger
dehein dinc lieber ist dan er.
ich hân liute vil gesehen,
die ich des hân hoeren jehen,
daz sie got lieben hæten.
ich ensach ab waz sie tæten,
daz im daz liebest wære.
den ist er und si im unmære.
die an dehein dinc ir gemüete
wider sînen willen wendent,
die werdent sîner güete
und sîner barmunge gephendet,
dâvor er uns selbe behüete.
nu mac man sprechen ze mir:
< bruoder lampreht, nû was dir
diu werlt lieber denne got,
und lebtes wider sîn gebot
manegen tac und manic jâr.>
leider mir, daz ist wâr,
des sprich ich mîne schulde.
ich hân wider gotes hulde
mîn tage getân sô vil,
daz mir diu zal ist âne zil.
von got ich mich verstên began:
dô huop ich ze dienen an
der werlde an allen sachen,
dâ ich mich kunde zuo gemachen.
ich was zer werlde hôhers muotes,
dan ich geburt wær oder guotes.
lîplîches schînes het ich gnuoc,
den ich mit übermüete truoc
nâch der werlde üppecheit.
daz ist mir inneclîchen leit
und riuwet mich sô sêre,
daz ich got immer mêre
bezzern wil und büezen.
ich weiz in wol sô süezen,
daz im verre mêr ist bî
genâden dan mir sünden si.
nu bitet got, daz er sich
geruoch erbarmen über mich
unde mir die gnâde gebe,
daz ich sô geistlîchen lebe,
daz er geruoche varen lân,
swaz ich gelebt der werlt hân.
swie werltlîch ich wære,
mir wart diu werlt dicke unmære,
wand ich manegen ungemach
und kleine fröude drinne sach.
ich sach dicke manic dinc:
ê des jâres umberinc
widerkam an sîn zil,
sô het es sich verwandelt vil.
swer kûme guot und êre erwarp,
der leit sich nider unde starp.
swer frô was hiute, der was morgen
von ungemüete in grôzen sorgen.
den ich sach iezuo wol gesunt,
der siechet in kurzer stunt.
diz pruoft ich oft entriuwen
und kam etswenne in solh riuwen,
daz mich der werlt betrâgte
und ich mich selben frâgte,
wie lange ich drinne wolde sîn
sît daz ir unwernder schîn
sô maniger slaht unstæte
an allen dingen hæte.
swenn ich daz iezuo wol bedâhte
und mich in guoten willen brâhte,
sô zôch mich daz fleisch herdan,
sô vaht mich diu werlt an,
sô volget ich des tiuveles ræten.
diu driu mir sô gedon tæten,
daz ich aber dârinne bleip
unde mîne tage vertreip
in maniger slahte üppecheit.
ze jungest wart mir doch sô leit,
daz ich alsô lebte,
daz ich streit und strebte,
unz daz ich dâvon kam
und mich daz leben annam
der minnern brüeder orden.
der bin ich einer worden.
da enphie mich bruoder gêrhart in
ze regenspurc in der stat,
in des gehôrsam ich bin,
und dârnâch schier, als er mich bat,
macht ich dise rede durh in.
ich wil die rede anvâhen hie,
dâ ich sie dort oben lie.
ir habt des êrsten wol vernomen,
wie diu frowe was erkomen,
dârumbe daz cognitio,
der bote, ir het gesagt alsô,
daz sie niht in der werlde funde
daz ir minne gezemen kunde.
dâvon erkam sie und erschrac,
daz sie kreftelôse lac.
dârnâch ich iu sagte
wie sie fides klagte,
diu gehiez ir êren vil,
die lobte ir spes ir gespil.
der zweier strît umb ir reht
wart zwischen in gemachet sleht.
ich sagt ouch dâ, wie sie si trôsten
und daz sie mit ir liebe kôsten
sô vil, daz ir daz herze erwiel
von der gerunge, daz sie viel
unversunnen aber nider.
nû wil ich sie bringen wider
ze kreften unde ze sinnen
mit der wîsheit und der minnen.
an den zwein verstêt man wol,
wie man got liep haben sol.
swer witzec ist unde wîs,
der weiz wol, daz deheine wîs
dehein dinc ze minnen ist
vür den süezen jesum krist,
den man ze rehte minnen sol,
wand er was minne alsô vol
daz sie ûz sînem lîbe flôz
unde im mit bluote begôz
houpt sîten hende füeze.
ez enmohte der süeze
sîne minne niht getougen,
er muoste sie den sînen ougen.
nagele sper unde dorn
mit den liez er in sich born,
daz sîn minne binnen
muoste ûz im rinnen.
er wart geslagen ouch mit ruoten,
daz im begunde bluoten
sîn schoener lîp überal.
von dem wirvellocke was zetal
dehein stat an im gesunt,
sie enwær zeslagen unde verwunt.
des enwolde sie niht genuogen.
dô sin bespîten unde gesluogen
und er ze verhe was verwunt,
sie wolden im ouch durh den munt
gallen unde ezzich giezen,
des enwolde er niht niezen.
nu mac man sprechen, umbe waz?
er ruocht ez wol tuon umbe daz,
wand er mit sûren sachen
niht enwolde bitter machen
daz süeze bluot, daz ûz im gienc,
dô er an dem kriuze hienc
in toetlîcher swære.
seht wie liep im diu sêle wære,
daz er durh sie leit solhen sêr!
waz minne mohte er ir mêr
erbieten oder erzeigen?
er hiez sich ze tal neigen
den himel unde steic herabe
sô tief, daz er in dem grabe
under einem steine lac
tôter an den dritten tac.
lebende erstuont er dârûz dô.
des sol diu sêle wesen frô,
diu von syon ein tohter heizet,
daz gotes sun zuo ir ûf die erde
von dem himel ist erbeizet,
daz sie sîn gemahel werde.
dâ hât diu minne in zuo gereizet.
diu tohter ist wert unde hôch,
diu gotes sun von himel zôch,
dâ er wol wær immer bliben,
daz in niht hæt ûz getriben,
hæt ez ir minne niht getân.
durh daz solt sie in lieben hân
und dehein dinc vür in minnen.
wan von allen ir sinnen
wær sie zuo im nimmer komen,
er enhæt sie selbe ê hie genomen.
engel ensande er niht nach ir,
in twanc ir minne zuo der gir
daz er sie selbe holte,
dârumbe er dicke dolte
manigerslahte smâheit
mit kumberlîcher arbeit.
er lie sich hungern unde dürsten,
dem himelischen fürsten
wart dicke kalt unde heiz,
in badete manec angestsweiz.
wand als schier er wart geborn,
dô wart den juden ûf in zorn
und vârten sîn unz an den tac
daz er tôter vor in lac,
und alrêrst, dô er erstarp,
zuo einer brût er sie erwarp.
von syon tohter nû sich,
wie tiure er hât gemahelt dich!
nun soltu dich niht sûmen,
swenn er dichz hie heizet rûmen,
du ensist alle zît bereit
gegen sîner heimlicheit.
dû solt bî dir haben die meide,
daz ir deheine von dir scheide:
ich mein die tugende algemeine,
wand entwîchet dir deheine,
daz mac dir schaden an der vart.
dârumbe wis mit in bewart
und habe sie allezît bî dir,
sô geniuzest dû ir
beidiu nû unde ze leste,
dâ dûs bedarft allerbeste.
fides spes karitas,
bî den ist immer und ie was
diu wîsheit sapientia,
der bedarft du wol ouch dâ,
da du dich zuo im gesellen solt.
er ist dir durh ir willen holt,
wand er mit in beschaffen hât
swaz in sîner hende stât.
swenne dû hâst dise viere,
mit den maht dû gesamen schiere
die andern alle swâ sie sint,
wan sie sint diser vierre kint.
swaz fides von gelouben seit,
daz spes von gedinge reit,
des bewîset dich iesâ
mit wîsheit sapientia;
nâch der sol man nu senden.
mit iener zweier râte
mac sie wol dîn nôt erwenden.
dârnâch sol komen drâte
frou karitas, diu muoz ez enden.
dô fides unde spes ensamt
umb ir reht und umb ir amt,
als ich dort oben hân geseit,
strîtwort genuoc heten gereit
vor ir frowen, die sie klagten
und von der wunne ir vil sagten
der himelischen êre,
und sie dârnâch alsô sêre
jâmern begunde,
daz sie sich niht enthalden kunde,
sie viel unmehtic aber hin,
wan sie dannoch den sin
von der wîsheit niht enhæte,
diu ir daz ze wizzen tæte
wie sie des beginnen solde,
ob sie got reht minnen wolde.
al die wîle was ir kraft
mit solher krancheit behaft,
daz sie sich lützel versan.
doch sach sie die zwô meide an,
die mit minneclîchen siten
heten umbe ir heil gestriten,
die wîl sie lac und raste.
sie sach sie lange an und sô vaste
daz ir anblic sie gestarcte,
unde dô sie rehte gemarcte
ir beider rede unde strîten,
kert sie sich an die rehten sîten
und leint sich ûf den zeswen arm.
dâvon begunde ir werden warm
daz kreftelôse herze
und entliez sich ir smerze.
dâvon begunde sich ir muot
tempern unde lenken.
ir rede dûhte sie sô guot,
daz sie begunde denken
daran daz vil sanfte tuot.
sô der gloube in daz herze sitzet
und der gedinge drinne erhitzet,
dâvon verstêt sich der sin
wâ sich der muot sol wenden hin.
alsô begunde, dunket mich,
von syon diu tohter sich
von den zwein meiden verstên,
daz sie mit nihte umbegên
solde dan mit got aleine,
sît diu werlt algemeine
niht des enhæte daz ir tohte,
daz sie vür got geminnen mohte,
als ir cognitio bevant,
die sie ze boten hete gesant,
ob diu werlt iht hæte
daz ir ze haben wære stæte.
dô sie nu rehte wart des innen,
sît daz sie etwaz solde minnen
und sie des niht vant ûf der erde,
daz sie ir herzen gerde
moht alsô gefuogen,
daz ez ir solde genuogen,
daz siez dô zuo den himeln vant,
des fröute sie sich alzehant
und wart ringe ir gemüete,
wand ez nâch tugenden blüete.
sie riht sich ûf unde saz,
dô ir begunde werden baz
und sprach, als ob si wære
erwachet von eins slâfes swære:
< ei edele töhter, liebe meide,
ir habt mich wol getrôstet beide.>
sie streich die brâ und sach alumbe:
< quis mihi det sicut columbe
pennas et volabo?>
daz sprichet in der diutsch alsô:
< wer gît mir nâch tûben site
vedern, dâ ich fliege mite
und mîn gemüete erswinge
an die hoehe, daz ichz bringe
zuo der erwelten werdikeit,
von der ir mir habt geseit,
dar ich nâch iwerm râte wil
setzen mîner minne fuoz.
ich sene mich darnâch sô vil,
daz ich vürnamens dar muoz:
got füege ez in kurzem zil!>
war wil nû diu tohter fliegen?
mich dunket des, sie welle kriegen
mit der gerunge für den sin.
wil sie nu fliegen dâhin,
dar fides unde spes ir hânt
gerâten und sie niht erlânt,
si enmüeze arbeiten mit ir lêre
nâch der himelischen êre,
darzuo bedarf sie zweier flügel
und dâran zweier vesten zügel.
ein flügel ist diu wîsheit,
diu den sin ze gote treit;
der zügel ist diu andâht.
swer sich darzuo hât brâht,
daz im diu wîsheit ingêt
diu gegen gote gestêt,
den ziuht in geistlîchen sin
diu andâht mit ir zügel hin.
der ander flügel ist diu minne:
sô ist der zügel dârinne
diu emzige gerunge.
von der minne manunge
ziuht die gerunge ir muot,
swar die minne dunket guot.
swer wîse ist, der betrahtet vil;
er muoz ouch gern, swer minnen wil.
diu zwei sint der zweier reht,
dewederz ir ân daz ander seht.
rehtiu wîsheit, wâriu minne
ziehent ze gote al ir sinne.
swer iht betrahtet unde minnet
vür got, der ist unbesinnet.
elliu wîsheit ist ein niht
wan diu, mit der man got verstêt
elliu minne ist ouch enwiht
wan diu, mit der man umbegêt
mit got in geistlîcher gesiht.
nu mac iuch nemen wunder,
durh waz diu tohter besunder
gerner tûbenvedern hæte
dan anderr vogele und der bæte.
si fliuget niht ze hôh iedoch
und ist gar enwanc joch.
der bedarf der inner mensche wol,
ob er mit gote iht werben sol,
daz er die hoehe fliehe
und ouch niht ze nider ziehe.
lât er den sin ze hôhe fliegen,
sô mac in valsch gedanc betriegen;
lât er in nider ouch ze verre,
dâvon kumt vil lîhte ein werre.
durh daz sol er in vil eben
in der mitte lâzen sweben
und muoz in rehter mâzen
ûf hengen unde nider lâzen.
darzuo ist einvalte guot.
swer mit der wîslîche tuot,
dern vert ze hôhe noch ze nider
unde kan sich setzen wider,
swenne im ein valsch gedenken
sin vestez herze wænet krenken.
dannoch ist an der tûben vil,
des ich hie niht bescheiden wil,
wan ein teil, des ich nû bedarf.
snel sint ir ougen unde scharf.
man wispelt, sô man ir locket,
dargegen zehant sie vederflocket
und swie vil man ir geriefe,
sie sæze iedoch sam sie sliefe.
sie sitzet bî dem wazzer gerne,
ir beste spîse ist weizenkerne:
sie ist ouch gerne an ir gemache
bî ir gemechîd ûf dem dache.
diu dinc sint an dem menschen gar,
swer ger bîzeichens nimt war.
wan swer des wâren liehtes tougen
wil schowen mit den inren ougen,
diu müezen scharpf durhliuhtec sîn,
wand ez enmac den klâren schîn
dehein trüebez oug ersehen,
sô kûme mac man in erspehen.
swer sô rehte erspehen sol,
der muoz der sünde stoup und aschen
ûzer sînem herzen wol
mit der riwe zehern waschen,
daz ez deheine trüebe dol.
swie vil der predigære
ruofe und angestlîcher mære
von dem urteillîchen tage
und von dem hellefiure sage,
dâvon enkumt jesus der guote
dannoch niht in daz gemuote
alsô, daz man sich versinne
der inren süeze in sîner minne.
predige lêre unde rât,
swer diu driu dicke hât,
dem mugen sie tuon sô gedon
daz sîn herze sich dâvon
sô tempert unde leichet,
daz sich der muot erweichet
und bereitet darzuo,
daz der mensche wol tuo.
iedoch zwîvelt im der wille,
dannoch sizt diu sêle stille
bî dirre werlde wazzer,
die wîl ir muot ist sô lazzer
daz sie die vedern niht erhebt,
wan sie der süeze niht ensebt,
diu in dem wâren korne lît,
daz got mit sînem geiste gît.
sô dan mit sînem ôsterwinde
der heilig geist in senfter swinde
durh sie wispelende dræt
und ir die vedern underwæt,
sô breitet sie mit einem zuge
die vedern in den luft ze fluge.
von dem süezen tufte,
der in dem linden lufte
ir daz herze betöwet,
wirt sie von grunde sô gefröwet
daz sie die vetich erswinget
und durh diu wolchen dringet.
ûf dem himel ist daz dach,
dâ diu sêle an ir gemach
zuo ir gemechîde sitzet.
von dem sie vor was erhitzet,
bî dem erkuolet sie sich dan.
ist daz sie wol gebâren kan,
sô hât sie guote kurzewîle.
nu île, tohter, nû île!
sende nâch der wîsheite,
daz sie dir alle dîne sinne
ze fliegen in den luft bereite.
nâch der kumt dîn wâre minne,
diu nimt sie dan in ir geleite.
da ich mich der rede underwant,
da nim ich sie wider in die hant.
frou spes und ouch frou fides
die sprâchen dô:< uns dunket des,
daz mîn frou sapientia,
der wîsheit frowe, aldâ
dir gar sî nutze unde frum.
sende nâch ir daz sie kum,
frowe, daz ist unser rât,
wand sie mit gote geordent hât,
swie sie guot dûhten, elliu dinc.
des himels unde der erden rinc
geschuof sie gar in sîner hende
von einem ort anz ander ende.
durh daz habe dich an ir lêre,
daz furdert dich ze gote mêre
dan witze oder rîchtuom
oder aller dirre werlde ruom.>
nâch der wîsheit wart gesant.
wer was der bôte der sie vant?
daz was nieman wan der sin,
der fuor her unde hin,
dar fuor er unde wider
die werlt ûf unde nider.
dâ'n sach er niht wan tumpheit.
waz ist ez wan unwitzekeit,
der mit der werlde umbegêt,
diu sô kurze wîle stêt?
er ist unwitzic ouch fürwâr,
der meist durh sehzic jâr,
diu er hie kûme leben mac
und doch dârunder einen tac
sînen willen niht enhât,
die himelischen fröude lât,
dâ er an aller slahte swære
nâch sînem willen iemer wære.
ich wil geswîgen der nôt,
daz er den êwigen tôt
in der helle lîden muoz.
dâ wirt im tôdes niemer buoz,
wand er dâ alle tage stirbet,
daz er doch nimmer tôt gelît.
der tiuvel in dâ umbe zwirbet
in dem peche alle zît.
wê im der dâ alsô verdirbet!
dem sinne wart daz wol bekant,
daz er niht in der werlt envant
der wîsheit, diu der frowen guot
wære vür ir swæren muot.
da gedâhte er wîslîche,
er wolde sie ze himelrîche
suochen, wande sie was dâ.
diu rehte sapientia
steic mit dem sinne herabe,
und dô sie in der ungehabe
die frowen sitzende vant,
dô frâgte sie si alzehant,
von welher slahte unbesiht
ir widerfüere diu geschiht.
der frowen herze was gefult
sô mit des geistes ungedult,
daz sich diu gerunge inne brach,
daz sie niht rehte ir ungemach
gesagen enkunde als ez ir war.
dô sagtenz dise drî ir gar,
fides spes cognitio.
< sît der rede ist alsô,
alsô sie mir habent geseit,
frowe>, sprach diu wîsheit,
< darzuo muostû bedürfen mîn,
wand ich sol dâ ze rehte sîn,
dâ sô grôz geschefte ist
sam daz, dâ du inne bist.
wær ich des êrsten zuo dir komen,
ich hæt dîn leit dir wol benomen.
daz ist gesprochen alsô vil:
swer alrêrst wîse wesen wil,
der nem der werlt deheinen war
und minne got zem êrsten gar.
diu wîsheit ist diu beste,
daz man des êrsten unde zeleste
got meine unde minne
beide ûzen unde inne,
dâvon hân ich daz geseit.>
nu sprichet aber diu wîsheit:
< frou, ich sag dir, daz ichz diu bin,
diu dâ gibt sô tiefen sin.
nieman witzigen rât
âne mîne lêre hât.
ûz des oberisten munde
gên ich von sînes herzen grunde.
der oberiste wærlîche
daz ist got von himelrîche,
ob im ist nieman noch vor im.
nu merke frowe unde vernim:
der stîc an mînem wege stêt,
der von dir zuo im gêt.>
dô diu tohter vernam
von syon, waz diu wîsheit,
diu von himel zuo ir kam,
ir wîse rede hæt geseit,
wîsen sin sie dâvon nam.
von syon sprach diu tohter sâ:
< ei wîsheit sapientia,
in vil wazzern ist dîn wec.
zeige mir den rehten stec,
dâ ich gewærlich über klimme.
ist daz ich in dem wazzer swimme,
dârin mac ich sô tiefe sinken,
daz ich vil lîhte mac ertrinken.>
< mîn vester stec ist gotes vorhte,>
sprach sapientia,< den worhte
got mit der gerehtikeit.
swer mit vorhte rehtez leben treit,
der ist ûf dem rehten stege,
dâran mac er die wazzerwege
wol dirre werlde übergên,
wil er ûf zwein füezen stên.
guotiu werch sint ein fuoz,
guot wille sîn der ander muoz.
wan swer guoten willen hât,
ist daz er guotiu werch begât,
der ist ûf der rehten strâze.
dâvon ich in niht vallen lâze,
unz daz ich in bringe aldar
dâ er der êren wirt gewar,
die dîn friunt mîn herre hât.
der rehte wec, der zuo im gât,
der erhebet sich an mir,
von dem dise frowen dir,
spes und fides, hânt geseit.
sît dîn herz die girde treit,
daz dû wil minn, sô minne in.
sîn urkunde ich des bin,
daz er eine ist aleine
genomen ûz der gemeine.
davit sprichet von im dâ:
speciosus forma
præ filiis hominum,
er ist ân ende und âne drum,
siner schoene ist niht gelîch,
im enmac ouch niht gelîchen sich
in himel noch ûf erden.
under allen den werden
wart nie sô wert ir dehein,
der ie in menschen bilde erschein.
dâvon, vil liebiu frowe mîn,
lâ dir in liep von herzen sîn.
sprich zuo im: dilectus meus
candidus et rubicundus,
daz sprichet: mîn liep ist wîz
unde rôt, ûz in allen
ist er erwelt ân itewîz.
durh daz lâz dir in wol gevallen
und lege an in dînen flîz.>
diu tohter frâgte:< umbe waz
seistû von mînem lîbe, daz
er wîz unde rôt sî?>
si sprach:< dâ ist bîzeichens bî.
mit der wîze ich meine
sîn geburt, diu was reine,
ân allen meil, gelûtert gar,
wand in ein kiuschiu magt gebar,
sô daz ir magettuomes prîs
behielt sîn reht in allen wîs.
nâch noch vor in menschen gir
enzunte sich nie sünde an ir.
ân sünde was er selb ouch ie,
er ensundet noch gesunte nie;
dârumb ist er wîz genant.
dâbî sî dir sîn roete erkant,
wand in die wunden machten rôt
mit bluote, dô er leit den tôt.
dâ soltû gedenken an,
daz sîn tôt dich der liebe man.>
< daz tuon ich gerne>, sprach sie,
< nû enweiz ich leider wie
ich gedanc gelerne,
dâvon sich mîn muot gerne
in den willen lenke,
daz ich an in gedenke,
alsô daz ich im bî
in geistlîcher beschöude sî.
die wîl ich âne flügel bin,
so enweiz ich wie ich kom an in.
dîne stîge und dîne stege
und alle dîne rûhe wege,
swie tief sie sint und enge,
ich envorhte dehein ir strenge.
diu wazzer würden alle sîhte,
daz ich darüber kome lîhte:
ditz weiz ich fürwâr âne wân,
als ich dâvor gesprochen hân.
der mir gæb nâch tûben site
vedern, dâ ich fluge mite,
mehten die mir werden,
sô stig ich von der erden
alsô hôhe und ouch sô verre,
daz mich der werlde werre
des niht geirren kunde,
ich enfluge dar dâ ich in funde,
daz ich daz niemer vermide.
gerehtikeit unde fride,
als ez mir tuot der salter kunt,
justitia et pax osculatæ sunt.
die zwô trüegen mich dâhin,
des bewîset mich mîn sin.
nu rât mir wie ich sie gewinne?>
sie sprach:< mit zweier slahte minne:
daz ein ist daz du got solt binnen
minnen von al dîns herzen sinnen;
daz ander daz du iht versmæhest
den ebenkristen, der ze næhest
dir an dem gelouben ist.
wis im, als dû dir selben bist,
getriwe holt unde gewære,
wand in dîn süezer minnære
beschuof und erloeset hât.
lêre hilfe unde rât
biut im, swâ er sîn dürftec sî.
sô verstêt dîn liep dâbî,
daz du triwe zuo im hâst.
swaz du guotes begâst
an den sînen, sunder wân
daz hâstu im getân.
des tuot sîn rede uns gewis:
quod ex minimis meis uni fecistis, mihi fecistis.
sint die zwô minne an dir,
sô lobet ouch dîne schoene zwir
dîn friunt jesus christus
unde sprichet alsus:
ecce tu pulchra es amica mea,
ecce tu pulchra,
oculi tui columbarum,
daz lop ist dîn êr und dîn frum.
niht verre von dem anevange
stêt an dem buoche der gesange
daz ich nû gesprochen hân.
in diutsch wil ichz iuch wizzen lân,
daz diu wort sint in latîne:
sich dû bist schoeniu friundin mîne,
sich du schoeniu. aber sâ
stêt dâbî und dârnâ:
dîn ougen sint tûben gesiht.
diu tûbe enhât der gallen niht,
diu galle treit haz unde nît.
swer der wâren minne phlît,
der hât die güete âne gallen
und muoz gote wol gevallen.
der herze got erkennet tougen,
daz sint die mit tûben ougen.
zuo den selben sprichet er:
mîn brût, kom zuo mir her,
veni sponsa mea et cetera.
danne sprichet er dârnâ:
veni, coronaberis.
daz stêt ouch in canticis,
in dem buoche der gesange:
gegen dem hôhen antfange
soltu dich bereiten schône
dar, dâ dû solt tragen krône.
wie er ruofe, daz vernim,
swenne er ladet dich zuo im.
er sprichet, als ich sage dâ:
veni veni sponsa mea!
kom kom mîn brût,
dû bist mînes herzen trût!
kom kom, mîn schoene,
mîn tûbe kom, daz ich dich kroene!
dargegen soltu dich bereiten
von alle dînes herzen sinne.>
< ich wil darnâch gern arbeiten>,
sprach sie,< daz er mich von hinne
in sîn rîche geruoch ze leiten.>
dô sprach frou sapientia
zuo ir tohter aber dâ:
< von zwein sachen dû in solt
besunder liep hân unde holt
an ander manege guottât,
die er mit dir begangen hât:
edeliu frowe nû sich!
daz err sô hôh ist über dich
und daz er in die menschheit
sich rehte zuo dir hât geleit.
sîn menschheit ist gelîch der dînen,
dû enhâst ab niht der sînen:
wan sîniu ist besunder
mit gotlîchem wunder
gezieret in der meide lîbe,
sô kæme dû von einem wîbe.
dâvon ist mîn lieber herre
von dir sô vorderlîchen verre,
daz sich zuo im nieman
gelîchet noch gelîchen kan.
er ist iedoch dir gelîch,
wan dâran ist er über dich.
ich bin ouch des dîn gewer,
daz vor dir nieman ist wan er.
im ist ouch nieman vor dir,
daz erziugest dû mit mir.
durh daz soltû in minnen
mit allen dînes herzen sinnen.
dû solt in liep haben von schulden,
wand er dir wider half ze hulden,
die mit der ungehôrsam
verworhten eva und adam,
und daz er erwante dîne nôt,
dârumbe leit er den tôt.
mit sînem bluote er dich reinte,
vil manige liebe er dir erscheinte.
ist daz du daz bedenken wilt,
sô wizze, swaz du durh in tuost,
daz dich niemer des bevilt,
und swenne dû in minnen muost,
daz dargegen dîn herze spilt.>
von syon sprach diu tohter zir:
< sô wol smeckt dîn rede mir,
daz mir nû zwir alsô wê
nâch mînem liebe ist dan ê.
ei süezer got, wie wol mir wirt,
sô mîn minne fruht gebirt
von mînem friunt dem süezen manne!
wie gesih ich in od wanne?
ôwê daz ich niht ûz enmac!
ich gebite nimmer einen tac,
ich enfüer zuo im vil rehte
ûzer bruoder lamprehte.
und wizze daz ich niemer kan
geruowen, ich ensehe in an.
mich enmac des niht genuogen,
swaz ich kan sus geluogen
nâch mînem liep in dirre warte.
ei der mich ûz sparte,
daz ich selbe kæme dar
dâ ich in rehte ersæhe gar
( ich meine den süezen jesum christ,
der got unde mensche ist,
der mir gelîche ist und ich im),
sô ruowe ich swenne ich in genim.
nu sprechet waz ruowe ez sî,
swenne ich im gesitze bî,
daz er mich selbe kroenet
und daz sô suoze doenet
der engel sanc umbe mich?
heiâ hei dan, wer bin ich,
sô ich die himelkrôn sol tragen?
daz enkan ich niemen nû gesagen.
mir tuot iedoch diu arbeit wol,
daz ich der ruowe warten sol.
swie verre mir diu ruowe sî,
ich wære gerne iedoch dâbî
und michels gerner drinne,
sît daz gedenken dar von hinne
sô süeze ist und sô rehte guot,
daz sich der geist entwindet,
sô daz herze und der muot
der ruowe ein teil emphindet,
diu uns dort immer ruowen tuot.>
mich hât diu ruowe enrede brâht
daz ich eins wortes hân gedâht,
des ich dort oben vergaz,
dâ von syon diu tohter saz
und frâgt ir juncfrowen sô:
quis mihi dabit sicut columbæ pennas et volabo,
et requiescam stêt dâbî.
daz wort ich wæn daz beste sî
und hete sîn vergezzen nâch,
wan mir ist mit der rede gâch.
daz ich geruowe, sprichet daz.
diu ruowe tuot michels baz
dan fliegen oder stîgen.
er muoz dicke nider sîgen,
der ez die lenge trîben wil.
swer dewederz tuot ze vil,
der mac wol müede werden dâ,
swenner wænet ruowen eteswâ:
wand im der sin entslîfet,
ob er ze hôhe grîfet,
unde vellet ouch ze nider,
enkan er sich niht haben wider.
dâvon ruowe, deist mîn rât,
swâ sîn daz herze state hât
und sich der sin ouch verstê,
daz der gedanc rehte gê.
die wîl gedanc unde sin
glîch vür sich an die slihte
beide ensamt slîchent hin,
sone mac die rehten rihte
dehein werre emphüeren in.
ich saz eines tages und trachte,
dô ich dise rede machte,
und gedâht in mînem muote
waz guot wær zuo des herzen huote,
und began iemitten warten
in einem grasegarten.
dâ sach ich bluomen inne,
die bewîsten mîne sinne,
des ich in volge swâ ich kan.
ich het sie vor eins tages an,
dô diu sunne schein, gesehen;
dô sach ich ir geblüede brehen
gegen der sunnen vaste.
des nahtes dô sie gienc ze raste,
tâten sich die bluomen zuo,
unz daz des andern morgens fruo
diu sunne aber ûf sie
mit ir heizem schîne gie,
dô breiten sie sich dar gegen.
dârnâch schiere kam ein regen,
dô sluffens aber wider in.
an den lerte mich mîn sin
daz ich alsam tæte,
swenn ich die gnâde hæte,
daz mîn herze ringes muotes
wær ze denken etswaz guotes,
daz ich ez offen lieze stên
die wîl daz lieht drin wolde gên;
sô dan des liehtes schîn zergienge
und ein trüeber muot anvienge,
daz ich daz herze versparte
und ez mit huote alsô bewarte;
die wîle mir der muot swære
von der lazheit wære,
daz ich solhes iht gedæhte,
daz mich in zwîvel bræhte,
unz daz mir got aber den muot
erliuhte swenne in diuhte guot.
er gibt und nimt, swenn er wil,
disem wênic, ienem vil.
durh daz muoz wîp unde man
sîner gnâden warten dran.
die wîl wir haben menschen schîn,
sô enmuge wir engel niht gesîn.
des kumt uns dicke in den gedanc
eteswaz, dâvon wir werden kranc.
dâ sul wir uns doch hüeten vür,
daz unser frîe willekür
sich iemer sô gekrenke,
daz sie von gote wenke
in einen boesen willen.
swer sîn herze welle stillen
schier von ungemüete,
der gedenke an al die güete,
die jesus im erzeiget hât.
ist daz er in dem herzen
sich ze rehte verstât,
daz benimt im den smerzen,
der mit kumber umbegât.
ditze fliegende mære,
daz ich gesagt hân von der swære,
hât mich geirret daz ich liez
die rede, die ich vor gehiez
von der ruowe ze sagen,
und enwil sie doch niht verdagen.
man list in der alten ê
daz ein guot man, hiez noe,
zimbert reine arke
hôhe wît und starke,
die er inne wol bewarte
und ûzen sô versparte,
daz er und swaz dârinne was
vor der sintfluot wol genas.
dô sich diu solde zerlâzen haben,
dô sande er ûz einen raben,
daz im der erfünde
wie ez stüende um die ünde.
der flouc enwec und kam niht wider,
wand er saz ûf ein âs nider,
von dem begunde er fleisch klûben.
dârnâch sande er reine tûben,
daz diu besæhe ob diu fluot
dannoch hiete verwuot.
alsô diu niht stat envant,
dô flôch sie zehant
wider zuo der arken in.
dârnâch sand er sie aber hin,
dô brâht sie im ein ölzwî.
ze dem dritten mâle flouc si,
dô wârn diu wazzer sô zerlâzen,
daz ir diu ruowe kam ze mâzen;
des enkam sî niht wider mêre.
ditz ist ein gnuoc geistlîche lêre,
wie oder wan der geist sol
varen dâ er ruowe wol.
mit nôe ich bediute
alle sælige liute,
die ir herze darzuo stellent
daz sie geistlich leben wellent.
swer sich in ein geistlich leben
gote ze dienste wil ergeben,
der muoz als nôe bowen
ein veste arke entrowen:
ich meine ein herze dâ der muot
sô wol inne sî behuot,
daz diu sêle gegen ir ünden
drinne sicher sî vor sünden.
der sêle ünde sint die sünde:
der sich dâvor hüeten künde,
der wære ein wîser schefman.
als an diu schef des meres fluot,
stürment uns die sünde an.
dehein unweter dem entuot,
der sich dâvor behüeten kan.
des êrsten swer sich begît,
der muoz lîhte lange zît
in müen unde in kumber sweben,
ê er des herzen ruoder eben
gerihte in die sinne,
die in des stades bringen inne,
dâ der geist ze lenden phlît,
dem got genâden ruowe gît.
die wîl ab im die sinne wuotent
und die sünde umbe in fluotent,
sô sol er zuo sîn herze sliezen,
unz die bekorunge verfliezen
die in wolden ertrenken,
und ensol die wîle niht gedenken
wan wie er sîn gemüete
vor den sünden behüete.
swenn er sich danne versinne,
daz sich tempern beginne
diu fluot und daz wazzer wenden,
so ensol er niht den raben senden,
ich meine den fleischlîchen gedanc.
den mac eins fûlen âses stanc
villîht darzuo gehetzen,
daz er sich drûf beginnet setzen.
waz ist diu werlt mêr dan ein âs?
ei daz du sie sô liep hâs,
armer mensche! umbe waz?
nû sihstu doch rehte daz,
swie vil sô sie geschalle,
sie muoz doch fûlen almitalle.
daz herze daz hât raben site.
swer sich bekumbert dâmite,
er hât ouch zwâr eins gires muot,
dem der smac sô sanfte tuot,
der von den fûlen âsen ecket,
daz er in harte verre smecket,
und swenne er sîn wirt gewar,
zehant hebet er sich dar
und enkumt dâvon niht,
die wîl er sîn dâ iht siht,
daz er gotes rîche niht ensuochet.
sam tuot er swer sich verfluochet,
wan daz er die werlt negt
swâ er mac und swâ er kan,
unz man in tôten dâvon tregt.
sô nagent in die tiuvel dan,
daz ir dehein im niht vertregt.
nu wundert mich harte sêre
und um die edeln liute mêre
dan umbe die unedel sint,
daz sie ir herze alsô blint
mit der werlde machent,
daz sie die edeln sêle swachent,
diu alein edel an in ist.
waz ist der lîp dan ein mist,
sô in diu sêle gelât?
swaz er edels an im hât,
daz komt den wurmen ze nutze.
ez enwart nie dehein putze
sô angestlîch alsam der lîp,
ez sî man oder wîp:
swenn diu sêle gerûmet in,
so enhât er kraft, son hât er sin.
des legt man in vil unwerde
zuo den kroten in die erde.
ei edel herre, schoene frowe!
nû sih sêle unde schowe,
wie der lîp gedîhet,
sô sîn diu sêle sich verzîhet.
er liget rehte als ein getwâs
und stinket mêre dan ein âs,
daz der schelme hât getoetet.
swer sînen lîp noetet
der ûz gezierten schoenheit,
ist er des ein wîl geruomet,
daz ist niht wan ein tôrheit,
wand er dârumbe wirt vertuomet
mit êwiger unsælikeit.
er mac sich ze vordrist schamen,
swer edel heizet an dem namen,
daz er gestatet daz sîn muot
sô reht unedellîchen tuot,
daz in der werlde sô gezimt
daz er si vür den himele nimt
und vür got der in beschuof.
des tuot manegen grimmen ruof
diu sêle ûf in mit klage
an dem jungesten tage.
zwâr er wart edel nie,
der durh den lîp die sêle hie
der edelkeit enterbet,
diu sie ze reht anerbet
von himelischer frîheit,
und die an ein âs leit,
daz fûlen muoz und iezuo stinket,
und im der tôt iemitten winket,
des ureigen er ist,
und enweiz ze welher frist
er in hin beginnet dinsen,
daz er sîn leben muoz verzinsen
mit dem êwigen tôde,
dâ er in der helle sôde
iemer siudet ungehiure
in bech in swebel und in fiure.
sô muoz der lîp in dem grabe
von maden und von würmen,
die umbe in strîtent nâch ir labe,
verdulden al die wîle ir stürmen,
unz sie daz fleisch gefrezzent abe.
die die werlt hânt
und mit der werlde umbegânt,
gevarent die darnâch sie varn!
got der müeze sie bewarn,
dic sich der werlde hânt begeben
under geistlîchem leben.
wand swie guot der mensche sî,
die wîl er ist der werlde bî
sô muoz er von der werlde ouch
manegen stinkenden rouch
sehen hoeren unde smecken.
dâvor sol er dem raben decken
ougen nasen unde munt,
daz im daz âs iht werde kunt
daz in der werlde swimmet,
wand er mit der klâ grimmet
und bîzet mit dem snabel drin.
ich mein den fleischlîchen sin,
der mit gîtigen gedanken
daz herze tuot von gote wanken,
bî dem ez ruowe solde haben.
dârumbe sol man den raben
niht senden ûz, daz ist mîn rât.
sô des herzen arke entstât,
daz sich der sünden flüete
tempernt in dem gemüete,
die tûben sol man senden dan,
diu die botschaft werben kan
baz dan der gîtege raben tuo.
dehein âs enziuht die tûben zuo,
wand sie enizzet deheines,
ir spîse ist niht wan reines.
sô bringt sie ouch ein ölloup.
dârnâch nimt sie urloup
ze fliegen an die heide,
ich mein die geistlîchen weide,
dâ diu sêle wirt gespîset
ûf dem wege, der sie wîset
und bringet an die reste
der himelischen veste.
welt ir wizzen umbe waz
si daz ölloup brâhte? umbe daz:
daz sêr gerne dâ entwîchet,
swâ man daz öl hin strîchet.
daz öl bediut barmherzikeit:
swen sîn geist von gote treit,
diu verstrîchet im den smerzen
der sünde nâch dem herzen,
und swem von trüebem muote swillet,
sîn geist wirt ouch gestillet
von des heiligen geistes salben.
die sol man suochen allenthalben:
swer die vint, daz ist ein funt,
daz sich darzuo niht mac gelîchen.
die sêle machet er gesunt
und tuot ir alhie geistlîchen
die himelischen fröude kunt.
mit der tûben allermeist
ist der heilige geist
in der schrift gemeinet.
swer sîn herze sô gereinet,
daz ez niht wan gotes gert,
zwâr der ist des wol gewert
daz sîn geist ouch ein tûbe heize,
zuo dem diu tûbe erbeize,
diu sich ûf jesum liez,
do'r sich johannem toufen hiez.
gesament sich die geiste sâ,
sô wirt der sêle ein ruowe dâ.
sullen sie sich samen dicke,
daz muoz in dem stricke
der wâren minne geschehen.
ich hoer des den edeln vogeln jehen,
sie ezzen kerne vil gerne.
bî ir gewonheit ich lerne,
daz des heiligen geistes tûbe
ein reinez herze ouch gerne klûbe.
nie vogel wart sô edele,
fund er gein einer medele
daz an dem herzen wære
sûr von hazze, fûl von swære
oder von nîde schimelvar,
sô nimt er sîn deheine war;
wand swaz ist wandelbære,
daz ist im unmære.
dâvon swer gewislîche
dem vogel von himelrîche
in sîn herze locken sol,
der muoz ez vor harte wol
machen frisch und reine
von ungeistlîchem meine.
darzuo muoz ouch sin dârinne
ein stric, daz ist diu wâre minne,
dâmit sol man den vogel vâhen,
swenn er darzuo beginnet nâhen.
er ziuhet in von himel oben
enmitten in des herzen kloben.
ist der stric rehte gestellet,
sô wirt der vogel drinne gevellet
und wirt von des strickes kraft
in dem herzen wonhaft,
daz er dârûz niht komen kan,
man enlâze in gerne fliegen dan,
daz wæn ich nieman gerne tuo.
swer in hât, der habe zuo,
daz er im niht entvar.
geschehez, sô locke im aber dar
unz daz er in wider bringe.
gevâhe er in dan, sô twinge
sô vaste in mit dem stricke,
daz er dârûz iht zwicke.
daz reine herze im locket,
diu minne in zuo ir zocket.
wirt er der beider gewar,
sô erswinget er sich aber dar.
ei edler vogel jesu christ,
dû aller vogele meister bist.
fliug mînem herzen alsô nâhen,
daz ich dich drinne muge vâhen.
lêre uns mit dînen listen,
wie wir dich des überkomen,
daz dû in uns geruochest nisten.
du enmaht uns werden niht benomen,
wil dû dich selben in uns fristen.
swer in diser werlde swebt,
swie geistlîchen sô er lebt,
er enhât iedoch niht alle zît
die ruowe die jesus gît.
daz ist bezeichent dâran,
als ich mich versinnen kan,
daz diu tûbe ûz drîstunt
flouc, ê ir ruowe wurde kunt.
si enwart ouch ê niht ûz gesant,
unz daz noe bevant
daz diu ark niht oben flôz,
dô er daz venster entslôz.
die wîl die sünde umbe uns diezen,
sô ensul wir niht entsliezen
unsers herzen arke.
wir müezen sie vil starke
vor den gedanken behüeten,
die nâch den sünden wüeten.
sô wir dan enphinden,
daz sie beginnent swinden,
sô sol ein rein andâht gen got
sîn unser ruowe ein tûbenbot.
mac diu zehant niht ruowe vinden,
si ensol sich doch niht underwinden
daz sie nâch wâne umbevar;
daz schadet dem geiste gar.
sie sol sich in daz herze senken
wider în und sol gedenken:
got ist sô reht und ist sô guot,
daz er an nieman missetuot.
er tæt an mir ouch verre baz,
hiet ich umb in gedienet daz.
swaz er mir gît, des sol mich gnuogen:
wil er, ez mac sich baz gefuogen.
dârunder sol iedoch der muot
gedenken swaz der sêl ist guot,
und gern nâch dem besten.
got gît ie ze dem lesten,
des er hie niht geben wil,
der ot volloufet an daz zil.
swer in solher diemüete
wol getrowet gotes güete,
dem wirt der sünden wazzer sîhter
und des herzen arke lîhter.
dâvon beginnet dâ ringen
der muot gein guotem gedingen.
sô sich des verstêt der sin,
sô sent der geist aber hin
die andâht, daz sie im besehe
ob im ze ruowen noch geschehe.
dô man die tûben anderstunde
sande ûz, dô brâhtes in dem munde
eines ölboumes zwî.
dâ ist gemeint der fride bî,
den der geist danne gewinnet,
swenne er sich vor versinnet,
daz er schiere ruowen sol.
im möhte werden alsô wol,
swer des frides sich verstüende,
daz er sich dârnâch versüende
mit gote sô, daz in bediuhte
wie er im daz herze erliuhte.
wand sô der inren ougen lieht
got rehte erkennet unde siht,
alsô man sîn ûf erden
mac in dem herzen inne werden,
sô erhebet sich der geist
von des liehtes volleist,
als ob er welle springen.
ditz gelîchet sich den dingen:
diu tûbe ûz der arken gâhte,
dô sie daz ölzwî brâhte
und enkam niht wider in.
sam tuot der geistlîche sin.
swenn er des frides inne wirt,
den der heilig geist gebirt,
sô erburt er sich. wâhin? aldar
dâ er der ruowe wirt gewar,
die diu sêl sol haben am ende,
sô sie gerûmet ditz ellende.
ich ensage niht daz sie gewinne
die ruowe hie. sie wirt dâ inne,
( daz geschiht in einer gæhe)
sô man sie aller gernest sæhe,
dâ gêt ein nebel vür daz lieht
daz man ir leider niht ensiht.
daz komt von der krancheit
die des menschen herze treit,
wand ez des wâren liehts hie niden
die lenge niht enmac erlîden.
doch swes geist geruowet dâ,
der wirt deste ringer darnâ
daz er die wonung erwerbe,
diu nâch der ruowe niht verderbe.
von der ruowe ist genuoc geseit
an dem buoche der wîsheit,
daz diu sêle sprichet wol,
sô sie nâch ruowe arbeiten sol:
in omnibus requiem quæsivi et in hereditate domini morabor.
daz ich latîn hie spriche vor,
daz wil ich ze diutsche bringen,
ez sprichet: an allen dingen
suochte ich ruowe unde sol
an mînes herren erbe entweln.
ei sît diu ruowe tuot sô wol,
swen got wil ze ruowe erweln,
des ruowe ist immer fröude vol.
swer entwelt, der ruowet
von der müede, die in muowet
und diu in hât gemachet laz.
swer ruowet, der wil vürbaz
und enhât doch stæter ruowe niht,
die wîl den wec er vor im siht.
swer aber wonet, der belîbet
daz in der wec niht vür entrîbet.
wir enhaben stæter ruowe niht,
unz daz ze wonen uns geschiht
dort dâ daz rehte erbe ist,
dâ uns der milte jesus christ
koufte mit sînem bluote.
in einem lûterem muote
ruowet dicke ein reiner geist
von der genâden volleist,
die der heilig geist den schenket,
die er mit dem wîne trenket,
der in sînem kelre lît.
swem er des wînes gît,
zehant sô man in gelist
unde die wîle er gist,
der enhât in sîner trunkenheit
deheine bescheidenheit.
wan daz lûter und daz trüebe
in einer gelîchen üebe
under enander wallet:
dâvon enweiz er waz er kallet,
sô er dâvon iht reden sol
und ist im doch gewesen wol.
die sich niht alsô versinnent
daz sint die sîn alrêrst beginnent,
wan daz sie sîn dâ hânt gekost,
daz ist niht wan ein trüeber most.
sô daz trüebe danne gevellet
und sich der most ze wîne stellet
und er gelûtert von grunde,
sô daz die gerben ligent drunde
und daz er in dem naphe glîzet,
swer siu dan ze rehte enbîzet,
dem durhgêt er daz marc.
dârabe wirt der sin sô starc
zuo der inren wîsheit,
daz er wol weiz waz er seit,
wand im reht understunde
diu rede sô wol gêt ûz dem munde
und wirt sô gespræche,
daz er in manigem gebræche
wol die rede kan gekêren
mit gotlîchen lêren.
durh daz wæn ich hie wol in kum:
fecundi calices quem non fecere disertum?
swer von dem wîne trunken wirt,
die sinne er im alsô durhsmirt
daz er sie wol gelenken kan,
swâ er die rede grîfet an.
daz lernt er aber in der schuole,
swenne im in des herzen stuole
der heilig geist die letzen list,
die wîle er alsô trunken ist.
von der selben letzen
muoz daz herze smetzen,
sô sich diu süeze dârin rîbet,
diu daz sûr ûz vertrîbet.
genâde ist süeze, sünde ist sûr:
dewederz enmac ein nâhgebûr
bî dem andern niht gesîn
ei süezer klârer starker wîn,
wanne wiltu trenken mich?
ich hân vil lange uf dich
mînen guomen gesalzen.
kund ich in den vier schîben walzen,
die ezechiel sach umbe gên,
sô müeste ich mich verstên
vil wîsheit, der ich niht enweiz.
kæme ich mitten in ir kreiz,
die wîl die schîben umbe liefen,
sô wolde ich mich dârin versliefen,
swie vil man um mich riefe,
daz ich doch læg und sliefe.
wan von der schîben dône,
die um mich klungen schône,
enmoht ich nihtes war genemen,
des mich dâvür kunde gezemen.
sô diu reder nâch ir krumbe
in einander liefen umbe,
suoze ich sliefe, sanft ich læge.
die wîl mir alsô wære,
sô enruocht ich wes diu werlt phlæge
und wær mir ouch gar unmære.
diu ruowe wær der sêle wæge.
ich hân ein rede hie geruort
diu blîbet von mir unzerfuort,
wan sie mir gar ze swære
ze bescheidene wære.
doch wil ich diu vier reder bringen
glîchende zuo den vier dingen,
von den diu rede her ist komen,
als ir dort oben habt vernomen.
fides diu sî daz êrste rat,
sô sî spes an des andern stat,
daz dritte sapientia,
daz vierde karitas dârnâ.
sô ist des heilegen geistes minne
daz fiur enmitten dârinne,
daz man nemen hiez den man,
der daz lînîn tuoch het an.
swem in dem fiur und in den schîben
got sînen geist wil umbe trîben,
der lernet, des er niht enkan.
ez gênt her und wider dan
diu reder, saget ezechiel.
daz geschiht ouch einer sêl,
diu von got die gnâde hât,
daz ir geist mit im umbe gât.
sô die schîben gegen ir gênt,
vil unlange sie bestênt,
si engên vor ir wider hin.
zehant erlischet ir der sin,
daz sie sich niht als ê versinnet,
unz daz sie von dem fiur enbrinnet,
daz in den raden mitten lît
und der heilig geist dâ gît.
diu vier rat wârn enein,
ie einez in dem andern schein.
ein geist des lebens was in in
und liefen nâch vier tieren hin.
swâ diu vier tier giengen vor,
dâ slîchen sie neben ir spor.
diu tier sint die vier evanglisten,
der lêre sol ein ieglich kristen
volgen an den vier dingen:
mit gelouben, in gedingen,
mit der wîsheit, in der minne.
dâ ist der geist des lebens inne,
des wir hie und dort müezen leben.
got der ruoche uns die sinne geben,
daz wir in den vier raden
die zît nû sô vertrîben,
daz wir dan ân allen schaden,
sô wir hie niemêr suln belîben,
in den himel werdn geladen.
ich hân dinges vil geseit,
daz wizzet in der wârheit,
des was mir dâ vor niht gedâht,
enhiete mich darzuo niht brâht
diu tûbe, dâvon ich dô reit.
daz kam von der wîsheit,
diu sie geêrt und ir beschiet,
diu von syon der tohter riet
wie sie den muot gewinnen solde,
ob sie got reht minnen wolde.
diu wîsheit wil vil klaffen
beide an leien und an phaffen,
der sich von herzen ir verstêt
und im wol ze munde gêt.
ich bin tump und doch sô wîse
daz ich die wîsheit niht enprîse,
wand ich enhân ir niht leider
unde bedarf ir wol beider
der wîsheit und der minne.
swes ich ze redene beginne,
daz gêt mir understunde
vil übel ûz ze munde.
doch swaz ich hie gesprochen hân,
daz ist alsô getân
daz ich darûf niht vil entrachte,
die wîle ich die rede machte.
der sich die werlt læt betoeren,
mac er sehen unde hoeren,
smecken grîfen unde dræhen,
sô muoz diu werlt im versmæhen,
wand sie versmæhelîch zergât.
swes herze die fünf sinne hât,
swaz ez hoeret smecket siht
dræhet grîfet, ist ein niht.
diu wîsheit in des herzen grunde
smecket rehte als in dem munde
dem guom ein guotiu spîse tuot,
wan sie troestet den muot
mit allen den dingen,
diu man kan ze guote bringen.
swer die süezen wîsheit hât,
diu von gote in daz herze gât,
swaz er hoeret oder siht,
daz verteilet er niht
und dunket in allez guot
und machet im sîn herze fruot,
âne daz ze sünden ziuhet,
daz selbe er vaste schiuhet.
hoert er vogele singen,
siht er bluomen springen,
elliu dinc troestent in
und ziehent im den inren sin
ze gote in den himel hin.
diu wîsheit ist der sêle gewin.
swer vil von wîsheit welle suochen,
der lese an salomonis buochen,
der ich leider niht enkan.
næme ich danne mich daz an
daz ich wîslîche spræche,
mîn triuwe ich an dem sinne bræche,
wand mîn sin hât der tumpheit,
diu die sêle bestoeret,
mêre dan der wîsheit
gedienet, diu ze gote hoeret.
daz ist mir herzenlîchen leit.
swie tump ich doch anders sî,
mir ist iedoch diu wîsheit bî,
daz ich wol weiz jesum christ
daz er diu obrist wîsheit ist,
diu daz herze durhgrebet
und den inren sin erhebet
in die kunst, die nieman
mit rede zende bringen kan.
vür den sin sie sô hôhe gêt,
daz man sie michels baz verstêt
dan man in dâvon kunne sagen.
diu kunst ist bî unsern tagen
in brâbant und in baierlanden
undern wîben ûf gestanden.
herre got, waz kunst ist daz,
daz sich ein alt wîp baz
verstêt dan witzige man?
mich dunket des, daz sî dâran:
wirt ein wîp ze gote guot,
ir senftez herze, ir ringer muot
in einvaltigen sinnen
si enzündet schierer binnen
daz ir gerunge begrîfet
die wîsheit diu von himel slîfet,
dan ein herter man tuo,
der ungelenke ist darzuo.
swâ sie ein man aber hât,
swenne er dâmit umbe gât,
daz kan er verre baz heln
und den liuten vor versteln
dan ein blûdemigez wîp,
diu von ungebærd ir lip
ze der zît niht enthalten kan,
sô diu gnâde sie bestêt.
sich versinnet ouch ein man,
der mit den dingen umbe gêt,
baz danne ein wip dâran.
iedoch gelouben und gedingen
müezen die rehten wîsheit bringen,
diu den gehoeret an
beiden wîb unde man.
ist in lûter daz gemüete,
daz herze senfte in süezer güete,
sô giuzet deste gerner drin
der heilig geist den liehten sin,
der die wâren fröude kündet
und die gir gein gote entzündet,
der von syon diu tohter phligt,
diu noch an der warte ligt,
wenne sie diu minne rüere,
diu sie zuo ir liebe füere.
mich dunket des, sie belange.
ich hân gebiten al zelange,
daz ich die rede niht enwende
dâhin, dâ sich ir kumber ende.
waz kumbers ist, den sie dâ treit?
daz ist daz wunneclîche leit,
dâmite sie der jâmer twinget,
daz si in der senunge ringet
nâch jesu, den sie gerne hæte,
ob sîn diu minne ir state tæte.
nâch der muoz man nû senden drâte
mit der wîsheit râte.
sapientia, nû rât,
als mîner frowen dinc stât,
waz sie nû sul tuon? sag an!
< frow, als ich mich versinnen kan>
sprach sapientia zehant,
< sô ist mir daz wol bekant
daz karitas sî dran schuldic,
daz mîn frou sô unkreftic
lît in diser senden noete.
sende nâch ir unde vernim,
wie du komen megest zuo im.>
der botschaft was sie dô genoete.
< owê wen send ich oder war,
der mir sie vinde?> dô gie dar
die senunge unde sprach:
< dô cognitio besach
die werlt ûf unde zetal,
dô fuor ich mit ir überal
und funde wir niht drinne,
daz sich der wâren minne
iht gelîchen mohte
und dir zehaben tohte.
frowe, wiltu sîn geruochen,
sô muoz ich sie ze himel suochen,
dâ ist sie, dannen kumet sie.
swer sô sie sol haben hie,
der sîn herze des went
daz ez sich nâch ihte sent,
der sol sie sêre suochen
an den himelischen buochen.
swer sô aber sich des went,
daz er sich iht anders sent
dan nâch dem himelrîche,
zwâr der sent sich toerlîche.
swer die werlt rehte siht,
der endarf sich nâch ir senen niht.
ist daz er drinne iht gewinnet,
daz sîn senunge minnet
er muoz ez doch zeleste lâzen,
swenn er vert die gemeinen strâzen.
davon sene sich darnâch daz wer
und flîze sich, daz er sîn ger.>
gesant wart nâch frou karitas,
diu senunge der bote was,
dô fuor diu gerung mit ir.
von den zwein sagt mîn herze mir,
daz ez nâch gote von in gewinne
den êrsten wec nâch der minne.
swer sich wil nâch gote senen
und nâch dem himelrîche,
der muoz die gerunge wenen,
daz sie sich volleclîche
mit ir zuo im müeze denen.
frou karitas kam gegangen,
diu wart wol enphangen
von den tugenden al gemeine.
do enwas niender deheine,
sin enphienge sie besunderlich
froelich unde minneclich.
sus wart gein ir antphange
ein grôzer schal mit gedrange.
sie drungen vaste umbe sie,
wand sie enwesten rehte, wie
sie mit ir solden gebâren:
gegen ir künfte frô sie wâren.
daz geschiht an der stunt,
sô daz herze wirt enzunt
in der wâren minne.
sô enkunnen niht wol ze sinne
die tugende ir reht behalden,
sîne lâzen sîn got danne walden.
die wîle in ist diu minne bî,
sô ist in daz gemüete frî.
diu diemuot dan vor fröuden springet,
diu gedult vil lûte singet,
diu willic armuot ist dan rîche,
diu kiusche brinnet minneclîche,
diu sterke wirdet danne kranc,
diu wîsheit fliuset ir gedanc.
an den selben stunden
wirt diu gehôrsam enbunden.
ir ieglîchiu danne wil
treten vür ir rehtez zil,
ir dehein enweiz waz sie tuo.
kumt diu mâze dan darzuo,
sô müezens abe lâzen,
swie vaste sie dan grâzen.
ir aller muoter ist diu mâze,
sie wîset in die rehten strâze.
da enkêrent sich diu wîp niht an:
die mâze scheident sie hindan.
swenne in ein gnædelîn
tuot ein kleine fröude schîn,
sô tuont sie reht alsam sie toben,
daz selb ich an in niht wil loben.
swer nie warmes enbeiz,
den dunket dicke lâwez heiz
und wænt, kumt ez im in den munt,
er sî gar von fiur enzunt.
mâze ist zallen dingen guot,
dâvon sol man sie gerne haben.
wie wol got einem menschen tuot,
der sîn zuht drinne hât begraben,
dâ diu mâze ist behuot!
swer mit den dingen umbe gât,
ob er der mâze niht enhât,
swie reht er sîner slahte sî,
dâ wirt ein krankez mensche bî
geergert, swenne er daz siht
daz er solher gnâden niht
ouch von gote enphangen hât.
dâvon in lîhte bestât
ein zwîvel oder ein arcwân.
durh daz sol er die mâze hân,
und swenne ez welle in bestên,
sô sol er von dem wege gên.
etslich mensche ist ouch sô kranc,
daz er sunder sînen danc
sich danne niht enthalten mac,
swenn in der süeze donreslac
triffet alsô unverwânt.
die der gnâden niht enhânt,
suln durh daz verzagen niht,
wand ez vil dicke geschiht
von tugentlîcher sache.
etslich liute sint sô swache,
ob si in der minne niht enwielen,
daz sie villîhte in sünde vielen.
etslich mensche ist ouch sô veste,
daz ez doch gerne tuot daz beste
und swie sô im sîn dinc ergêt,
daz ez mit gote iedoch bestêt.
daz selbe ist ouch besunder
von gotes gnâde ein wunder.
da enhoert niht menschen sinnes zuo,
durh waz got die gnâde tuo
disem sus und deme sô.
er sitzet uns darzuo ze hô,
daz wir sînen sin betrahten.
sô wir sîns dings ie mêr geahten,
sô wir ie minner wizzen drumbe.
von der slihte in die krumbe
mac sich wol unser sin gerihten,
welle wir nâch wâne tihten,
wârumbe er daz tuo und daz lâze.
ez sol der mensche in sîner mâze
ze dem besten rihten ie sîn leben.
swaz im danne got wil füegen,
vür daz ensol er niht vil streben,
lâze sich des alles gnüegen,
swaz er im geruoche geben.
ein ieslich tugent an ir stat
gienc, dô diu mâze zuo trat.
dô sie gegruozten und genigen,
der frowen zeren sie dô swigen
alsô gein einer halben wîle.
si stuonden al an einer zîle
vil ordenlîchen umbe sie,
beidiu dâ unde hie,
wand sie ir aller frowe was.
diu wâre minne karitas
ist aller tugende keiserîn.
ir deheine enmac gesîn
mit ir kreften tugenthaft,
si ensî und ir meisterschaft.
und als ir von dem keiser seht
die fürsten nemen fürstenreht,
alsô müezens allesamt
von ir emphâhen tugentamt.
diemuot kiusche gedultekeit
milte sterke wîsheit,
si heizen sus oder sô,
ir deheiniu ist sô hô
daz sie von ir selben tuge
sô vil, daz sie ir hant muge
erheben, siene gebiet ez dan.
ir deheiniu niht geschaffen kan
ân sie in des herzen rîche,
dâ rîchsent sie gewalteclîche.
swaz sie mit worten gebiutet
oder mit dem vinger diutet,
daz widerredet nieman.
wol im, der ez verdienen kan,
daz sie muotet iht an in.
sie fuor in den himel hin
einen wunderlîchen wec:
âne stîc und âne stec
sie darin mit gewalte spranc,
dô sie der êren künec twanc,
daz er von herren fuore kam
und ûzer sînem künecrîche
knehtes bilde an sich nam
unde lebete armeclîche,
daz sînem namen niht enzam.
des hât sie noch sô hôhez lop.
sie tet als jacop,
der wîlen mit dem engel ranc.
die majestât sie underswanc
und warf in von dem trône
an manege smæhe stat unschône
und fuogt im manegen smerzen.
sie warf in ûz des vater herzen
in sîner reinen muoter schôz.
dârnâch sam er wær ein genôz
des vihes, warfs in in einen barn.
daz selbe himelische barn
lac vor zweier vihe munden
in swachiu windeltuoch gewunden,
darin want in frou karitas:
diu legerstat genuoc smæhe was.
er lac dâ unwerdeclîche
der werde künec von himelrîche,
ein höu bedaht sîn rippe.
von dem vihe ûz der krippe
sie in an daz kriuze warf,
dâ wart alrêrst sîn angest scharf.
von dâ warf sie in in daz grap,
dârnâch sie in zer helle gap,
dâ muoster nemen, die sie wolde
und die man dâ nemen solde.
dârnâch warf sie in ûz dem grabe
wider in des himels habe,
dâ er bî dem vater ist
got und mensche jesus christ.
der hât vil durh uns getân
nâch der wâren minne râte.
nu sul wir im sîn undertân
unde ir fruo unde spâte,
wand ân sie muge wirn niht gehân.
diu minne schuof, daz er uns hie
eine hôhe gâbe lie,
sînes lîbes ein gewissez phant,
dâbî uns ist sîn liebe erkant:
ich mein daz rîche prêsent,
der hêren minne sacrament,
daz man alle tage handelt,
sô man ûf dem alter wandelt
sînen lîchnam und sîn bluot,
dâ man der messe amt tuot.
ei swer daz rehte wesse,
waz der priester in der messe
ob dem alter worhte,
er müeste dâ mit vorhte
stên und ouch mit minne.
swer daz verstüende inne
daz man ûzen begêt,
dâ der kelch mit wîne stêt
und diu oblat lît dâvor,
sô die der priester hebt enbor
und diu heiligen wort darobe
jesu christo spricht ze lobe,
diu er ob dem brôte sprach
daz er den zwelfpoten brach,
dô er ze jungest mit in az
des vordern tages, ê daz
er durh uns die marter dolde,
vil herte er wesen solde,
swer ez rehte verstüende,
im enwürd daz herze glüende,
wand unser herre jesus christ,
der wârer got und mensche ist,
mit unverwandelter art
ist dâselb engegenwart.
daz brôt ist sîn lîchnam,
den diu reine magt enphienc:
der wîn ist sîn bluot alsam,
der durh uns an dem kriuze hienc
und dran den tôt an sich nam.
nu seht wie liep wir jesu sîn,
daz er daz brôt und den wîn
læt alle tage ûf erden
sînen lîchnam und sîn bluot werden,
sacramentaliter mein ich.
daz bîzeichen ist heiliclîch,
wand man diu zeichen dâ begât,
wie krist den tôt erliten hât.
dâmit mant der vater uns
der marter sînes lieben suns.
nu seht wie liep uns got hæte!
wer ouch daz durh ieman tæte,
daz er sîn kint von êren stieze
unde darzuo martern lieze,
daz got durh den menschen tet
mit sînem sune sunder bet?
diu minne bat es in iedoch,
sie bitet in alle tage noch,
daz er gnâde an uns begê.
niht ist daz uns ze staten stê
sô wol ze gote sam sie,
wand er verzêhs ir bete nie.
sît daz ir bet und ir gebot
leistet unser herre got,
wer mac ir danne widerstân,
sît ir got selb ist undertân?
ei lieber bruoder gêrhart,
daz wir unsers herren art
alsô mit rede swachen
und vürwert die minne machen,
er zürnet lîht mit uns dârumbe!
wê waz rede ich tumbe?
got und diu minne sint al ein,
dehein scheidunge ist an in zwein.
diu minne ist got, got ist diu minne,
einz ist in dem andern inne.
sie zwei hânt beide einen site:
swar sie in warf, dar viel si mite,
swâ er ist, dâ ist ouch sie.
ûf erde in himel und in helle
geliez si in und er sie nie,
sie was ie sîn geselle
und immer ist dort unde hie.
wand diu ware minne treit
sô vorderlîche werdikeit
ûf erden und in himelrîche,
des êrten sie vil billîche
die tugende, dârunder sie
zuo der tohter von syon gie,
als ich dâ oben hân geseit.
sie wurden froelich unde gemeit
gegen ir antphange.
mit süezem minnesange,
( daz sint epithalamica)
mit den brûtleichen wart sie dâ
in daz palas gecondwieret.
genigen unde gesalvieret
wart dâ genuoc, als ich ê sprach.
dô daz allez geschach,
leitten sie sie zwischen in
zuo ir lieben frowen hin
in des herzen kemenâten,
unde als sie die tür ûf tâten,
dô spranc diu frou ûf gegen ir.
sie sprach:< gote unde mir
wis willekomen, süeze minne.
wol mich, daz ich dich hân hie inne!>
nâch dem grôzen schalle
swigen die tugend alle
alsô gein einer halben stunde.
swer nû gesagen kunde,
wie kurz diu wîle wære,
sô diu minne ir süezen mære
der frowen tougenlîchen saget
und sie ir nôt hinwider klaget,
sô würd diu rede alsô guot,
daz vil lîhte ein senender muot
dâvon in den jâmer kæme,
der vor den liuten niht enzæme.
dârumbe rûnten sie zwô
vor den andern tugenden dô,
daz ez ieman hôrte,
der dâvon betôrte.
swer sô süezes hoeret iht,
des er sich versinnet niht,
dâran ist er niwan betoeret.
swer aber solhes iht hoeret,
daz er wol weiz waz ez ist,
den jâmert in der selben frist,
daz er sich lîhte niht versinnet,
ob er sô sêre minnet.
der tugende rûnte deheine
wan frou karitas aleine
mit der frowen besunder.
ez wâren heimelîchiu wunder,
dâvon sie sô stille rûnten.
ich wæn die engel busûnten
zuo dem selben gerinne
in süezem gesinne.
diu ougens in den himel swanc.
diu wîle enwas dâ niht ze lanc:
ez ist ouch kûme ein halbiu wîle,
die wîle daz gerinne wert.
ez ergêt mit solher île,
sô man siu aller meiste gert,
sô ist ez danne tûsent mîle.
alsô mîn frowe karitas
komen und enphangen was
unde sich diu sprâche zerlie
unde der êrste rât ergie,
dô sprach diu wîsheit zehant,
wand sie der sprâche ein teil emphant:
< von syon frowe, dir ist kunt
von mir nû von maneger stunt,
wie grôze êr dîn liep hât,
wie hôch sîn wonunge stât
daz du rûnest und diu minne,
daz merke ich wol in mînem sinne.
wiltû der rede zende komen,
dâ muoz dir zuo mîn rât fromen,
der dû mit ir begunnen hâst.
sich daz dû sie von dir iht lâst,
wand dû ir dâ bedurfen muost,
swaz dû mit mînem râte tuost.
dînem lieb ist niht gelîch.
durh daz ist nieman muozlîch,
daz er ân underboten dar
und âne mittelære var.
nieman sî sô gæhe,
daz er ân underrede næhe
einem sô grôzen herren,
sô hôhen und sô verren,
als der süeze jesus christ
dîn friunt und mîn herre ist.
wand diu schrift tuot uns gewis:
perscrutator majestatis
opprimetur a gloria.>
< ist daz geschriben?> -< triwen jâ.
ein wîs man ez gesprochen hât:
swer vorschen wil die majestât,
der wirt erdrucket von der êre.
durh daz rât ich unde lêre,
daz man etswen sende vür,
der diu hovemær erspür
und der die beslozzen tür
offen dîner willekür,
daz sich dâgegen daz herz erbür.>
von syon diu tohter sach
umb und umbe unde sprach:
< ei herre got, wen sende ich
oder wer gêt uns dar durh mich?>
des swigen sie gemeine,
wan karitas aleine
dâ sach mit flîz ir frowen an,
wand sie von witzen sich versan,
daz sie in die senenden swære
von ir schulden komen wære:
wand swer sich sent, daz kumt von minnen.
des kunde sie sich wol versinnen
diu wâre minne karitas,
daz ez von ir geschefte was.
dârumbe betwanc sie sâ
frou misericordia,
daz sprichet barmeherzikeit,
diu wuohs mit ir von kintheit,
daz sie der frowen ungemach
erbarmte, dô sie ez ersach.
mit tiefem siuften sprach sie dô:
< gehabe dich wol und wis frô.
sît ich den sturm hân gemachet,
dâvon dîn herze krachet,
sô sende mich, frou, ich wil dar.>
< nû lôn dir got>, sprach sie,< nu var
ze mînem liebe unde sage,
daz ich senende swære trage
und daz habestu mir getân
durh in.> dô sprach diu minne sân:
< sol ich die botschaft werben dir,
sô muoz oratio mit mir,
wan der bedarf ich darzuo wol,
swaz ich dir erwerben sol.>
oratio ist in diutsch gebet.
dô man ir daz ze wizzen tet,
von der frowen gebot
daz sie solde sîn ein bot
ze himelrîche, dar ouch was
mit ir gesendet karitas,
< vil gerne>, sprach sie,< tuon ich daz.
der wec ist hôch und enge gar:
hæt ich mit wazzer nû ein vaz,
( man kumt arbeitsame dar)
ich füere verre deste baz.>
swer diu wâren minne hât,
des herze gibt ouch wîsen rât.
durh daz hân ich vor geseit
den rât, den diu wîsheit
der tohter von syon riet,
dô sie mit rede sie beschiet,
daz sie vürboten solde senden,
ob si wolde ir dinc verenden.
swer sich daz anzüge
daz er âne vedern flüge,
der dûhte mich ein tumber man.
alsam ist swer sich daz nem an,
daz er ân die wâren minne
der êren wolde werden inne,
die got in sîner majestât
dâ ze himelrîche hât.
swer die wil ervinden,
der muoz sich underwinden
daz er die minne sende vor.
diu weiz wol daz rehte spor,
daz al dâhin daz herze treit.
diu twinget die barmherzikeit,
daz sie sich vaste umberüere
und den geist in himel füere.
diu minne und daz barmherzen
wahsent beide in einem herzen.
eine volgt der andern nâch,
swem ist zuo der verte gâch,
in diu himelische süeze
in dem herzen innen grüeze.
der bete ger ich alle stunde
niht aleine mit dem munde,
ouch in dem herzen tougen
mit wazzerfliezenden ougen.
diu waschent abe der sünden schimel
und durhbrechent den himel,
swie hôch er ob den wolken stêt.
diu minne vaste vür sich gêt,
daz sie dehein müede krenket,
die wîl sie daz gebet trenket
mit dem zehernden fluzze
in dem lüftenden duzze.
der ougen zeher ist ein tranc,
daz muoz diu sêle ân ir danc
ûz dem herzen slinden,
wil sie der wâren minne enphinden,
diu ie nâch gotes hulden ranc.
die zeher sint niht einer slaht.
daz weinen ist in maniger aht,
der ich hie drî bescheide:
ein weinen ist von leide,
daz ander daz ist jæmerlich,
daz dritte daz ist froelich.
der êrsten zeher ünde
sol sîn vür die sünde.
daz ander sol den jâmer geben
um daz êwige leben.
des dritten weinens töude
ist von der grôzen fröude,
die der geist emphâhet,
swenne im diu gnâde nâhet.
daz selbe ist der rehte kern,
alsô wolde ich weinen gern.
anderr zeher ist sô vil,
der ich hie niht bescheiden wil.
mîn herze ist alsô steinen,
daz ich niht mac geweinen,
sprichet maniger und ouch ich.
swenn ich bereite etswenne mich
daz ich gerne weinen wolte,
swie vil ich mich danne kolte,
sô enmoht ich doch niht zeher haben.
swer wil einen brunnen graben,
der muoz haben howen und bickel,
schûfel unde grabestickel,
wil er die erde enginnen,
des wazzers vil gewinnen.
der sünden riwe ist der bickel,
diu hellevorhte ein grabestickel,
diu howe ist der bîhte scham,
diu schûfel ist der buoze nam,
wand sie die sünde hindan schiubet.
von dem geschirre kliubet
sich daz herze rehte enbinnen.
ist iht wazzers drunde,
daz muoz herûz rinnen
in dem wiphel von grunde,
swer ez ze rehte kan gewinnen.
etslich erde ist sô gelindet,
daz man daz wazzer lîhte vindet.
etslich erde ist sô herte,
ê daz man sie verscherte
daz sie daz wazzer welle leiten,
sô muoz man vil dâzuo arbeiten.
swâ diu erde ist linde,
dâ wirt daz wazzer swinde
unde weich in dem munde.
daz geschiht ouch understunde,
daz ein mensche lîhte weinet
und enweiz niht waz ez meinet.
daz weinen, daz alsô geschiht,
daz enhât der süeze niht.
sus weinent sumlich frowen,
daz si niht vil dar nâch howen
bedurfen in diu herze.
si erschreiet lîhter smerze,
wand in ist daz gemüete sîhte.
dârumbe lachent sie ouch lîhte,
ich mein diu üppigen wîp.
swâ aber ein geistlîcher lip
weinet der süezen dinge,
daz ist von dem urspringe,
daz der heilig geist engiuzet,
sô ûz dem herzen fliuzet
der zaher alsô suoze
durh diu ougen zuo dem fuoze.
der quecbrunne ist niht ergraben,
in hât der heilig geist erhaben:
den brunnen mac man gerne nutzen.
daz ander ist allez phutzen,
daz man nâch dem wazzer muoz
tiufe graben manigen fuoz,
als ich dâvor sîn gewuoc.
ich wæne, daz oratio
des quecbrunnen het genuoc
ze den selben zîten dô
gevazzet in ir wazzerkruoc.
frou karitas begreif ir bogen,
dem was diu senwe ûf gezogen
und daz geschôz dârin geleit.
oratio was ouch bereit,
diu kam und truoc ein wazzervaz,
daz was von ougenregen naz.
ir frowe gab in zwein den segen
und bat got ir beider phlegen.
hin fuoren sie mit sneller vart,
der wec was vor in ungespart,
sie kâmen vür daz himeltor.
unlange stuonden sie dâvor,
unz sich diu porte selb ûf tet.
dô luogte hinin daz gebet
und sach der êren künic schône
sitzen in sînes rîches thrône.
umb in stuont der engel schar
ze rehte geordent her unt dar,
ie ein kôr dem andern obe,
gote ze dienste unde ze lobe.
diu zwei amt sint alle wege
der heiligen engel phlege
vor unsers herren antlitze.
ich wær alsô vürwitze,
daz ich dâ gerne wære
durh diu hovemære.
dâst rîcheit sô vil unde êre,
daz ir mac nimmer werden mêre
dan ir dâ ist und ie was.
daz ûzerwelte palas
was aller der genâden vol,
die man ze wunsche haben sol.
dâ jubilierten ze prîse
diu gotes kint in maniger wîse.
ir helle stimme, ir süezer sanc
gegen einander vaste klanc
vor des küniges thrône.
da enwas diu wîle niht ze lanc,
wan sie sungen schône,
dâ sie diu minne zuo betwanc,
in vil süezem dône.
als oratio gesach
ein lützel, als ich nu sprach,
der manicvalten hêrschaft,
dô gebrast ir der kraft,
wand ir geist was ze merken swach
die grôzen êre und daz gemach.
dâvon dô sie geluogt dârin,
viel sie zehant unmehtic hin
und sprach iemitten alsus:
terribilis est locus
iste et cetera.
diu wort und diu gênt hernâ,
diu sprach jacob der reine,
dô er lac ûf dem steine
slâfent, dârûf sach er stên
ein leiter unde dâran gên
die engel ûf und zetal:
in den himelischen sal
reichte diu leiter oben.
des wunderte jacoben,
dâvon er disiu wort sprach,
wand er dâ solhe êre sach,
der er ê niht enwiste.
terribilis est locus iste,
sprach er. daz bediute ich,
als ez diu schrift bewiset mich:
disiu stat ist eislich.
hie enist niht anders wærlîch
wan gotes hûs und diu himelporte.
nû mac man sprechen gegen dem worte:
< wie mac der himelporten schîn
und gotes hûs eislîch gesîn?>
den sundæren dunket mich
ist diu stat vorhtlich
wand diu urteil von danne gêt,
diu in zuo verluste stêt.
vil dicke ouch ein mensch erschricket,
swenn ez ein schoene dinc erblicket
ungewarnt in einer gæhe.
nu merket wie ir geschæhe,
diu jesum truoc und in gebar,
dô sie des engels wart gewar
und er ave maria gesprach.
alsô schier sie in gesach,
swie schoene sô er wære
und swie guotiu mære
er ir von himel tæte kunt,
si erkam doch an derselben stunt.
ein geistlich mensche alsam tuot:
swenn im gâhes in den muot
daz wâre lieht erschînet,
dâvon wirt er gepînet
vil lîhte in solhe unmaht,
daz in diser tag ein naht
bî ienem liehte dunket dan
die wîl und er ez luoget an.
ei klârez lieht, wie schoen du bist,
du verswindest aber in kurzer frist!
dârumbe sprach oratio,
dô sie die grôzen êr ersach,
( sie erschrac und was doch frô)
< terribilis> als ich ê jach,
dô ir diu dinc ergiengen sô.
swer sô vaste gearbeitet,
daz sîn herze sich bereitet
gen den himel mit gedenken,
sô beginnent sich diu wort krenken
und erstummet im der munt,
swenn im diu süeze wirdet kunt.
sô sich der geist des verstêt
daz im der worte abgêt,
sô wirfet er die sinne
anderhalb in die minne.
diu zeiget im dan vürsich
den rehten slehte gênden strich.
dârumbe spriche ich alsô,
ez geviel oratio.
dô stuont frou karitas vil vaste
ungelîche eime gaste.
sie stuont reht in der gebære,
sam ob sie ingesinde wære
und sam sie dicke erfunden hæte
waz man dâ ze hove tæte.
sie west wol waz sie tuon solde,
dâ von sie niht entwîchen wolde,
wand sie was dâ wol bekant.
sie nam den bogen in die hant,
den spien sie vaste und bereite
ein geschôz sie darin leite.
hoeret waz sie dâmit tuo!
si trat dem künige vaste zuo,
küenlîch und âne vorhte,
menlîchiu werch si worhte.
den phîl si von dem bogen lie,
daz er ze râme fluges gie,
slehtes gegen dem künige hin,
und traf in zuo dem herzen in.
als er des schuzzes enphant,
dô rief er lûte sâ zehant:
< tetigit me aliquis.>
an der schrift ich daz lis
an dem evangelio:
daz wort sprach jesus dô,
dô sîn gewant ruorte ein wîp,
der machet er gesunt ir lîp.
alsô spricht er ouch zer minne,
sô er des schuzzes wirdet inne:
< hât mich troffen ieman?>
der minne gnuoget niht dâran
daz sie in zeimmâl het verwunt,
si enschuzze in aber anderstunt
mit einem scharphen phîle,
alsô daz einer wunden slac
gelîche einem kîle
in der andern wunden lac.
daz geschach in kurzer wîle.
swer sô zuo einem zil
mit einem bogen schiezen wil,
der sol den bogen ê ûf ziehen
und sol die liute heizen fliehen,
die under dem schuzze gên,
daz sie den schuz iht understên.
sô leit er den phîl dârin
und ziuhet den bogen hin
von im mit der linken hende
und biugt zuo im ietweder ende,
swenn er zuo im der senewen bant
ziuhet mit der rehten hant.
der boge ist daz geistlich leben.
swer dâmite wil schiezen eben,
der bedarf der dinge aller wol,
ob er got reht treffen sol.
der boge wol gespannen stêt,
sô diu andâht rehte gêt.
die sünd wil ich bediuten
mit den fliehenden liuten.
die sünde muoz man fliehen ê,
daz diu andâht eben gê.
zwei ort an dem bogen sint,
in den haftet der senewen bint:
daz ist zweier slahte minne,
da sol haften diu senewe inne.
diu senewe ist diu senunge,
diu daz herze darzuo stunge,
daz ez von allem sînem muote
got ze minnene muote
und sînen næhsten alsô sich.
des bewîst diu schrift mich,
daz an der zweier minne teil
lige aller unser sælden heil.
des bogen ober ort ist got,
daz nider ort ist sîn gebot,
daz er sînem ebenkristen bî
als im mit ganzer liebe sî.
den bogen hapt diu winster hant,
diu zesewe ziuht daz senewen bant.
den bogen dent jene hindan,
disin biuget in heran.
diu winster hant die werlt fliuhet,
diu zeswe hant ze gote ziuhet.
swer verre schiezens hât gelust,
der ziuht die senewen an die brust
mit der rehten hende,
ê sich der schuz verende.
der phîl ist diu gerunge:
ê daz die diu senunge
ze gote reht muge bringen,
er muoz sie ê an sîn herze twingen.
dehein phîl reht râmen kan,
dâne bestên zwô vedern an:
als sol mâze und ebenmæzikeit
an die gerunge sîn geleit,
daz sie deste rehter var,
swenne sô man râme dar.
der phîl in den vingern lît,
sô man wil schiezen in der zît.
mit den vingern læt man
den phîl ûz dem bogen dan.
mit den vingern man grîfet.
sô diu gerunge slîfet
zuo dem herzen mit der minne,
sô grîfent die inren sinne
swâ in daz kumt ze mâze,
daz sie diu gerunge lâze.
triffet diu daz rehte zil,
sô hept sich der fröuden spil,
daz der geist mit gote hât,
sô in diu gnâde ingât.
ich hân willen daz ich daz
hie noch wil bescheiden baz.
daz winster ouge er zuo tuot
swer hât ze rehtem râme muot:
ûzriu werch muoz er tougen,
swer mit den inren ougen
erblicken wil daz wâre lieht,
anders triffet er sîn niht.
dehein schütze hât den list,
daz er treffe alle frist.
swie guot meister einer sî,
er schiuzet dick iedoch dâbî.
nie wîp wart sô guot noch man,
daz er alle zît daran
treffe des er wil râmen.
die zuo dem schuzze ie kâmen,
die wizzen daz ich hân geseit
dâran eine wârheit.
die alsô kunnen schiezen,
enlâzen sich des niht verdriezen
sie enrâmen zuo dem mâle.
entreffen sie niht alle zît,
si treffent aber zuo dem mâle,
swenne in got daz glücke gît
daz in eben gêt ir strâle.
alsô hete karitas,
diu der frowen bote was,
ir bogen gespannen rehte.
dâvon traf sie alsô slehte
den künic zuo zwein stunden
mit zwein verhwunden.
des enmohte er den smerzen
von den schuzzen in dem herzen
niht vertragen mêre.
dârumbe rief er sêre:
< wer hât mich aber troffen nû?
swester unde gemahel dû
hâst mich verwunt mit der minne,
des ist mîn herze worden inne.>
swester an der menscheit,
gemahel an der heimlicheit
ist diu sêl und jesus.
dâvon spricht er zir alsus:
soror mea, sponsa mea.
daz sprach ich vor endiutsche dâ.
swer got zeimmâl reht erreichet,
alsô daz im daz herz erweichet,
der sol die gerunge alsô rüeren,
daz er in dicke müge rüeren.
sô diu gerunge ie ofter triffet,
sôs in daz herze ie tiefer siffet.
sos ir liep ie dicker machet wunt,
sôst ir ie groezer süeze kunt,
diu ûzer sînem herzen rinnet.
sô man daz ie tiefer enginnet,
sô man in ie vaster minnet.
sô man sîn ie baz kunde gwinnet,
sô man sich ie mer versinnet
an allen den sachen,
dâmit man sich im liep kan machen.
dârumb an den selben stunden
ûzer den lieben wunden
dâ kâmen ûz getroffen
an der stat, dâ er was troffen,
vier trophen heilbære.
man sagt mir, der êrste wære
gratie infusio.
daz sprichet in der diutsch alsô:
der genâden inguz
des anderen trophen fluz
ist cognitio dei.
entiutschen sage ich waz daz sî:
gotes erkennunge.
der dritte himelsche gerunge:
celeste desiderium.
spirituale gaudium
heizet der vierde,
der ist der andern gezierde,
daz ist geistlîche fröude.
der vier zeher töude
was des siechtuomes nar,
der von syon der tohter war.
frou karitas die trophen nam
und brâht sie alle viere
ir frowen, die des wol gezam,
mit snellem fluge schiere.
si darunde ouch von danne kam.
diu tohter von syone
enphie ir juncfroun schône.
dô sie sie alsô komen sach,
si gruoztes suoze unde sprach:
< wol mich daz dû komen bist!
mich hât belanget der frist
und was mir ein teil swære
daz dû sô lange wære.
bistû nu komen als ich wolde?
von dem jâmer den ich dolde
nâch dir, sô hân ich dicke
mit manigem tiefem blicke
siuftunde gebeitet dîn.
nû soltu willekomen sîn!
daz dir müeze wol geschehen!
sag an, hâstû mîn liep gesehen?>
< jâ ich zwâr>, sprach sie,< frowe!
ich sach in in sô liehter schowe,
daz niht liehter mag gesîn.
die engel enphânt ir schîn
ab dem glast, der ûz im brehet,
und als ir von der sunnen sehet
den mânen nemen sîn lieht,
glîcher wîse, swer in siht,
der muoz von sîner schoene glesten.
gegen im müezet ir iuch gesten
mit allen inren sachen.
ir sult iuch ûz machen
mit den juncfrowen allen.
welt ir im wol gevallen,
sô tuot iuch abe, daz ist mîn rât,
swaz ir swaches gesindes hât,
daz zuo den unêren phlît.
zorn haz unde nît,
ungemüete und trûricheit
und aller slahte lôsheit,
swaz des bî in ze hûse sî,
die haben urloup und sîn fri,
wand in ist diu zuovart
der himelischen porten
êwiclîchen zuo gespart
alumbe und umbe in allen orten.
seht daz ir iuch vor in bewart!>
< ich tuon ez gerne>, sprach sie,< zwâre.
wand swer gein einem halben hâre
iht solhes hât in sînem herzen,
daz beginnet in dâ smerzen
als in dem honige der angel,
und muoz der süeze haben mangel
vil lîhte von der bitterkeit,
die dâvon daz herze treit.>
< frowe, dû verstês dich>,
sprach karitas,< als ich mich.
nu volge mînem râte,
stand ûf und bereit dich drâte
mit den tugenden allen dar,
sô wil ich ordenen die schar.
geloube zuoversiht und ich
karitas, wir wellen dich
gegen dînem liebe beleiten
und den wec vor bereiten.
kiuscheit mit der diemüete,
gedult senfte unde güete
und ander unser gespiln
sullen sich ze ringe ziln,
daz ieslîchiu nâch ir site
bescheidenlîch uns volge mite.
dîn liep alsô dîns komens gert,
dîn kumft mit uns ist im sô wert
daz er gegen dir muoz ûf stên,
swenn er mit dir uns sihet gên.
got in dem herzen ûf stêt,
daz mit den tugenden umbegêt,
wand er ist selbe tugenthaft,
an im gwan nie untugent kraft.
swer wil daz er in liep gewinne,
der habe uns liep, sprach diu minne,
wand er uns hât liep unde holt.
durh in du liep uns haben solt
des hâstu êre unde fromen.
zuo im ân uns mac nieman komen,
wand er ist unser rehter herre.
wizze daz dir niht enwerre,
die wîle dû uns bî dir hâst
und uns von dir niht komen lâst.
dîn wille ist uns ze haben frî.
daz der êren künic sî
der tugende herre, sprichet dâ
der salm: domini est terra
et plenitudo ejus.
dâ frâget in ein vers alsus:
quis est iste rex glorie?
nû sich waz dânâch stê
an des selben verses drum:
dominus virtutum
ipse est rex glorie.
ich wil daz manz entiutsch verstê,
daz ich latîne hân gesagt.
des der vers zem êrsten frâgt:
der êren künic wer ist der?
des antwurtet ouch er.
wer der êren künic sî,
diu antwurt stêt dâbî:
der tugende herre selbe ist
der êren künic, ditze list
man an des salters schrift.
ze sælden sî wir dir gestift,
an uns lît allez dîn heil,
behalt uns niwan sunder meil,
und sî wir dir liep durh in,
daz ist hie und dort dîn gewin.
dû gewinnes hie dâran,
daz nieman vergelten kan.
ich mein des lônes ein ort,
daz got in sînem rîche dort
den gibt, die ez verdienent hie.>
diu tohter sprach< und ist daz wâr
daz du mir sagest>?< jâ>, sprach sie.
< mag ich sîn werden hie gewar?>
< jâ wol, ein teil.>< nu sage an wie?>
< frowe, ein glîchnis ich dir sagen.
dû weist wol, swenn ez wil tagen
und sich diu naht verendet,
daz diu sunne sendet
vor ir ein morgenlieht,
bî des schîn man sich versiht,
daz der tac nâch wil gên.
alsô muostû dich verstên
des wâren liehtes tougen
in den inren ougen.
swer blint ist unde niht ensiht,
dem ist der tac als ander lieht.
alsam ist den, die dâ sint
vor sünden in dem herzen blint.
den ist der sündenstankesswebel
vor dem wâren lieht ein nebel.
und als niemen den tac
an die sunne gesehen mac
gelîcher wîs mac ze sinnen
nieman ze rehte werden innen
des wâren liehtes in der frist
und er in disem lîbe ist.
got den sînen, die er meinet,
die gnâde eteswenne erscheinet,
diu in erliuhtet sô den sin,
daz des wâren liehtes drin
ein vorzeichen schînet.
daz reitzet unde pînet,
daz sie sich von herzen sent
nâch ir liebe, der sie zent
zuo im alsô vaste
mit des schînes glaste,
den sîn schoen antlütze treit.
vür wâr sî dir geseit:
sîn antlütze ist gnâden vol,
ez tuot an ze sehen wol.
sô manz ie schowet lenger,
sô wirt diu girde ie strenger
gegen dem antlütze.
man siht ez ân verdrütze,
wan sich sîn nieman satten kan.
swie dicke sô man ez ansiht,
sô blicket manz ie gerner an:
ez ist daz êwige lieht.>
dô frou karitas vil geseit
von ir herren schoenheit,
sprach diu tohter von syon:
< sag an, daz dir got lôn
der schoene und der wolgetâne,
dem diu sunne und der mâne
und die stern sint undertân:
sol ich den ze friunde hân,
nâch dem mir ê sô nôt was?>
< jâ frowe>, sprach frou karitas,
< er ist dîn liep und ist dîn trût,
dû sîn gemahel und sîn brût.
er ist der rehte sunne,
er ist diu êwige wunne,
er ist der tac, er ist daz lieht,
dâ sich dîn herze inne ersiht.>
< frowe>, sprach sie,< nû wol dan,
dâ wirt vürbaz niht bîtens an.
ich wil ze im, er bîtet mîn,
ine mac ân in niht langer sîn.
île, wirn suln uns niht sûmen,
ich wil dise gegent rûmen,
wand ich muoz varen in sîn lant,
dâ bin ich baz dan hie bekant.>
frou karitas zir frowen sprach,
dô sie ir ernst reht ersach:
< schône frowe schône,
frou tohter von syone,
ir müezet bîten eine wîle.
die wîl und ir mit fleisches kîle
alsô sît verzwicket,
sô ist iu der wec verstricket,
der iuch dâhin leiten sol.
lât in mit gedanken wol
mit im sîn in der zît
und ir sô beslozzen sît.>
< ich entrowe niht genesen,
sol ich lange ân in wesen.>
dâmites in unmaht aber viel,
wand ir von gernder hitz erwiel
nâch ir liebe der gelust,
daz sich daz herze in der brust
erschutte und erkrachte.
dô daz karitas ersach,
sie smielte unde lachte,
wand sie ir seneden ungemach
mit süezer rede machte.
< gehabe dich wol>, sprach si,< frowe!
ich sol mit der zeher towe,
diech, als ich dich wil wizzen lân,
dir brâht von dînem friunde hân,
dîn ungemach ze kreften quicken,
und dîn gerndez herze entstricken
von der noete, diu dich twinget.
dîn lîhtiu swære wirt geringet,
gesenftet wirt dîn süezer pîn>...
der frowen zuo dem herzen în.
zehant dô sie der zeher saf
mit sîner fiuhte rehte traf,
dâvon sie die gnâde ervant
daz ir got wart bekant,
dâvons ir gir ze himel truoc,
des wart ir geist von fröuden kluoc:
wand sie ân alle vorhte dô
geistlîches trôstes wart sô frô,
von dem si solhe kraft gewan,
daz sie viel zuckende an
den briutegamen, dem sie
den hals mit halsen umbevie
und druht in an ir herze.
do gelac ir sâ der smerze
und der kumber, der ir war.
sie kust in aber und aber dar.
ei wie rehte wol ir was!
sælic sistû karitas,
daz dû der liebe ie gedæhte,
dû zesamen bræhte
got und die sêl alsus,
daz ein versuonter kus
geschiht understunde
von ir zweier munde.
dâvon sprach salomon alsô:
osculetur me osculo
oris sui.
dâ ist gemeint der kus dâbî,
den got und diu sêle tuont.
swer sich der minne ie verstuont,
die diu sêl ze gote hât,
der weiz wie ez um den kus stât.
der geist ziuhet durh den munt
den âdem, daz ist ouch wol kunt.
swer sich ze gote danne nâhet,
sîn geist den âdem vâhet,
der von sînem munde gât.
zehant er in gekusset hât,
wand der smac, des in im ist,
durhwæt in der selben frist
die sêl in einem twalme
mit des heiligen geistes galme,
der in dem herzen doenet,
sô got die sêle kroenet
in des herzen rîche
alsô genædiclîche.
von dem munde und von dem galme
sprichet davit in dem salme,
daz wæn ich reht hiezuo kum:
os meum aperui et attraxi spiritum,
ich hân den munt ûf gebogen
und hân den geist zuogezogen.
daz megen wol sprechen die,
der herze mit den winden hie
des heiliggeistes erkuolet.
ez muoz aber wol sîn erspuolet,
ê sich der geist dârinne üebe.
swes munt von gotes munde
den wint ziuht understunde,
sô der zuc ie wirt mêrer,
sô wæt der wint ie deste sêrer.
alsus samnet sich inein
ir beider geist und in zwein.
die sich ze gote alsô mischent,
daz sie sînen, geist erwischent,
die hânt ein gewissen burgen.
den suln sie danne vaste wurgen
um daz himelrîche,
daz got dem wærlîche
mit sînem geiste hât verphendet,
der sîn herze an in wendet.
swer gotes geist ze phande hât,
der hab in vaste, deist mîn rât,
wand er des himels ist gewisset,
di wîl er des geistes niht vermisset.
der mensche mac des wesen frô
daz im sîn dinc alsô hô
in dirre werlde stêt
daz er mit gote umbe gêt.
swenn er komt alsô nâhen,
daz ern in daz herze muge vâhen,
der sol in alsô valden,
daz er im niemer lâze erkalden
sîn gemüete, ez enbrinne
alle zît in sîner minne.
sîn minne ist ein meisterinne
o des herzen und der sinne.
si füeget manegen süezen pîn
dem, der sîn rehte wirdet inne.
er mac gerne undr ir sîn,
sie ist ein rehtiu keiserinne.
nummer dumen amen.
dô sie zesamen kâmen,
was iht hôhzît aldâ?
wer zwîvelt dâran? zwâre jâ,
diu hôhzît wart dâ sô grôz,
daz sich der himel entslôz
gegen des herzen kemenâten,
dâ sie die brûtlouft inne hâten.
des himels und des herzen tür
was weder slôz noch rigel vür.
si stuonden ûf gegen ein,
ietwederz in daz ander schein,
ein wec von eime anz ander gienc.
daz gesinde ienez enphienc.
swaz in des herzen, klûse,
gesindes was ze hûse,
die sprungen frôlîche
über sich ze himelrîche,
die von himel mit in hernider.
sus fuoren sie vür unde wider
in einer gemeinen wal
ensamt ûf und ze tal.
swaz ie wart unde noch ûf erden
iemer hôhzît mac werden,
daz ist gein der hôhzît ein niht,
die daz reine herze hât, -
sô drinne schînt daz wâre lieht
wie wol der sêle dinc dan stât,
sô sie sich in got ersiht!
wie frô diu tohtr von syon was,
dô von dem herzen ir palas
wille sin muot und gedanc
und ander ir gesinde dranc
mit ir zer himelporten in
und diu verstantnis mit in!
dô sie kâmen sô nâhen,
daz sie hôrten unde sâhen
die êre und den rîchtuom
und den grôzen wîstuom,
der in wart ze himel kunt,
dô mohten sie wol an der stunt
von wunder ruofen alsô:
o altitudo
divitiarum sapientiae et scientiae dei.
alsô wol was in dâbî.
ô waz hôher rîcheit
an kunst und an wîsheit
hât got in sînem rîche!
daz mac nieman wærlîche
begrîfen mit sînem sinne,
daz er sîn rehte werde inne.
gedanc muot wille unde sin
dô die kâmen hinin,
diene kunden niht gebâren
die wîl sie drinne wâren.
der sin was âne sinne
die wîl er was dârinne.
sô kam âne sînen danc
der gedanc in ungedanc.
der wille enweste waz er wolde,
der muot wes er muoten solde.
sus wurden sie betoeret,
wand sie solhes gehoeret
enheten nie niht noch gesehen;
des muosten sie von schulden jehen.
dô von syon diu frowe
was in der inren schowe
daz sie mit ir liebe ranc,
von der liebe, diu sie betwanc,
rief sie vil lûte alsô:
ego dilecto meo
et ad me conversio illius.
daz ist gesprochen alsus:
ich hân ze mînem liebe mich
gekêret und er zuo mir sich.
ei wie wol diu sêl ist geêret,
diu sich ze gote alsô kêret,
daz er des geruochet,
daz er sie heime suochet,
ich meine in dem herzen.
diu mac wol von fröuden scherzen.
ich wæn ez dâ sî gemelich,
swâ sie zwei gesament sich.
die wîl ist ungescheiden
der wille in in beiden,
sô wehselt sich ir zweier gir,
sie ist in im und er in ir.
ei welh ein süeziu wehselunge
wirt von ir zweier gerunge!
er gert ir und sie gert sîn,
sus wirt ir lieb einander schîn.
wie senft ez ist, wie sanft ez tuot,
sô diu gnâde in den muot,
diu wâre minne, fliuzet!
swer den met giuzet
in ein semel, sie enmüeze
von dem met werden süeze:
swer daz selbe ie getet,
der weiz wol daz in dem met
daz brôt ist unde in dem brôte
der selbe met ie genôte.
alsô ist dâ ân underbant
got und diu sêle ensamt.
dâ ist ein dinc von in zwein
gemischet von der minne enein.
ei süezer herre jesu christ,
wie rehte barmherzic du bist!
wie dû dich diemüeten kanst,
daz du dîner geschefte ganst
mit dir solher geselleschaft,
daz dû den menschen ûf erden
der himelischen hêrschaft
alsô læst inne werden!
des sî gelopt dîn meisterschaft!
orationi wart ze leste
in dem gebet aller beste,
dô si, als ich hân gesaget,
sô rehte sêre was verzaget,
daz ir diu kraft was verswachet.
dârnâch, als ob sie wær erwachet
von swærem slâfe, sie erschrac
daz si vor der türe lac,
dâ inn diu wâre minne was
gegangen vor ir, karitas,
diu in der gotes beschöude
geprüevet het die fröude,
der von syon diu tohter phlac.
ir wazzer hete wînes smac
gewunnen zuo der brûtlouft,
dâ ir kel wart betrouft
von der süeze, diu ir seic
in den munt daz sie gesweic.
dô sich verstuont oratio,
daz ir wazzer alsô
was ze wîne gewandelt,
des dûhte sie sich wol gehandelt
und kam zuo ir frowen rehte
mit solhem gebrehte,
sam sie ir gerne hæt geseit
von des wunders schônheit,
von der fröude und von dem lobe,
daz sie gesehen het dort obe.
si enkund iedoch niht vürbringen
die gesiht von den dingen,
al sie ez innen verstuont,
sam die trunken liute tuont.
sie stamelt understunde,
ir begunde in dem munde
diu zunge alsô verzagen,
daz sie niht enmoht gesagen,
wan si het getrunken
daz ir diu wort hunken.
ist ez wîn oder met,
dâvon diu sêl in dein gebet
sich ûz ir selben sô erhebt,
daz sie der gnâde entsebt,
diu von himelrîche gêt?
ez mac wol sîn ein klarêt,
den mit sînen wurzen hât
der heilig geist in dem gemüete
getempert, sô drin umbe gât
jesus in sîner süezen güete.
wol im der die gnâd enphât!
sô diu sêle sich verstêt
daz ir gebet alsô gêt,
sô mac sie sprechen wol alsus:
veniat dilectus meus,
daz sprichet: mîn liep der kum!
wâhin? in hortum suum,
in sînen garten. umbe waz?
ut pascatur. waz ist daz?
daz sprichet, daz er sich spîse.
wie lange und in welher wîse?
donec aspiret dies glorie
et inclinentur umbræ miserie:
unz daz der êren tac zuo sîge
und der armmuot schate sich nîge.
ze himel ist der êren tac.
nu enweiz ich waz der schate mac
der armmüete baz gesîn
dan dirre broeden werlde schîn,
der enist niht wan ein armer schat
und noch unstæter dan ein blat
daz der wint abe wæt,
swenne er in die boume schræt.
o geistlîche liute sullen warten
in ir herzen wurzegarten,
sô ir lieber friunt dârin
durh ruowe komen wil, daz s'in
lieplîche enphâhen
mit küssen und mit umbevâhen.
wer ist der friunt, den man alsus
enphâhet? daz ist jesus,
der gotes sun, der meide kint,
des himelrîche und erde sint.
swer in sîn herze wîset
und mit der waren minne spîset,
dem gît er dicke den trunc,
dâvon diu sêle wirdet junc,
ich mein der himelischen jugent.
des helfe uns got mit sîner tugent,
daz wir in hie sô geminnen
daz wir in dort gar gewinnen.
des hilf uns süezer jesu christ,
du in des heiligen geistes kraft
mit dem vater ein got bist.
ir drî habt eine hêrschaft,
diu ie was und immer ist.
amen.