nu horet alle, die hi sin!
uf daz uch di kunigin,
di edele und di vrie
gotes muter marie
muge deste baz behagen,
so wil ich hi von ir sagen
- ir zu lobe, uns zu vrumen,
als ich mit warheit han vernumen -
sumeliche gute mere,
dar an di lobebere
rechtes lobes wol ist wert
in dem herzen, daz ir gert
zu einem vorsprechen dort.
ir habet alle wol gehort,
daz si vier tage hat,
die man mit vire begat
in des iares ummevart.
der tac, do si geborn wart,
der wart zu iungest ufgeleit
von der reinen cristenheit.
nu horet, wi sich daz erhub,
als ich sin an dem mere entsub:
ez was ein reiner guter man,
der hete sich genumen an
in alle sime lebene,
daz er ie vil ebene
sich von der valschen werlde enzoch
und an unsen herren vloch
an des gebetes innekeit.
sin herze dicke was zuspreit
an des geistes weide;
der werlde lieb noch leide
enkunde in brengen nicht da von,
des er mit gote was gewon,
wand er mit kuschen mute
in rechter demute
uf got was geneiget gar.
nu vugete sichz alle iar,
immer als di zit gelac,
daz nu ist unser vrouwen tac,
in dem si zur werlde quam,
der selbe gute man vernam
in grozer suzekeit dar obe
an unsers lieben herren lobe
von engeln lustlichen sanc,
der im mit sulchem done erclanc,
daz er gevreut des sere wart.
ie nach des iares ummevart
horte er di stime, und anders nicht.
dürch di selben geschicht
und durch des wunders gebot
bat er getrulichen got,
daz er im erscheinte,
waz dirre sanc meinte,
der im mit sulcher vreuden schal
ie des iares erhal
aller suzekeite vol.
sin wille wart ervullet wol,
wand im quam ein reiner bote,
ein engel, gesant von gote,
der lieblichen sprach zu im:
< guter man, nu vernim:
ich sal machen dir bekant
- dar nach din wille was gewant -
waz der gesanc meine.
maria, di vil reine,
di edele, di demute,
di schone und di gute,
di cristes muter was erkorn,
an dem tage wart geborn
der cristenheit zu einer wer.
des vreut sich allez himelisch her
in der edelen vrouwen lobe
vor irme lieben sune dar obe.
diz saltu offenbaren,
daz man in allen iaren
in der cristenheit bege
den tac, swenne er ouch entste,
daz also himel und erde
wol eintrechtic werde,
glich und unverhouwen,
an dem lobe der vrouwen,
di wert ist aller werdekeit.>
swaz dem manne wart geseit,
daz sagete er vurbaz zuhant:
dem pabeste machte er ez bekant
und andem guten luten.
sin wort und sin beduten
entpfìengen sie vil ebene,
wand er an sime lebene
mit vil grozer heilekeit
ein bilde gab der warheit.
der pabest und die gelarten
iren sin do karten
allen enden in di schrift
und vunden in der alden stift,
als ouch geschriben was da vorn,
wi an dem tage wart geborn
di edele iuncvrouwe gut.
sus viel dar uf ir aller mut,
daz der tac ein vire wart
von der zit untz vurwart,
den die cristen lute
begen mit vreuden hute
und eren dran marien,
di edelen wandels vrien.
sus sal von rechte immer sin
gelobet des himels kunigin!