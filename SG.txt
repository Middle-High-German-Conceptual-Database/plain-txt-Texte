gast
waz sol ein keiser âne recht, ein bâbst âne barmunge?
waz sol ein küng âne milten muot? waz sol ein fürst âne scham?
waz sol ein ungetriuwer munt, darin ein valsche zunge?
diu mangem dicke schaden tuot: si macht gesunden lan.
waz sol ein grâf, der nit kan tugende walten?
waz sol ein frîe, der sîn triuwe niemer wil behalten?
waz sol ein rîcher dienstman, der sich nit schanden wert?
waz sol ein ritter, der sîn tag mit laster hie verzert?
waz sol ein schonez wîb gar âne tugent und ân êre?
waz sol ein landsherre, der dekeine milte hât?
waz sol ein priester âne kunst der rechten goteslêre?
waz sol ein junger ritter, der nit ritterschaft begât?
waz sol ein koufman, und hât er nit gewinne?
waz sülent klôster unde bruoder ân die wâren minne?
waz sol ein bürg, der nit leisten wil dur sînen zorn?
waz sol ein jager ân guot hund und ân ein horn?
waz sol ein valkner, unde hât er niendert vederspil?
unnützer ist ein küng, ob er nicht rechte richten wil!
waz sol ein keyser one recht, ein babest on barmunge?
was sol ein kung on milten muot, ein furste one scham?
waz sol ein munt so röselecht, dar ynn ein falsche zunge,
die got auch nit geloben kan? sie macht gesunden lam!
was sol ein graff, der keiner ern wil walten?
waz sol ein fry, der nymmer tag sin ere kan behalten?
waz sol ein werder dinstman, der sich mit schanden neret?
waz sol ein ritter, der sin tage mit armût hie verzeret?
sit man nü hasset armuot, so wer ich gerne rich,
daz man mich bij den hochgeborn hette ein wenig wert.
got, der deylet sin güt in die welt gar ungeliche,
daz mannicher hüde an win, an korn armer ist danne fert.
ach, got, daz wollent die richen nit besinnen,
die zü hymmel wollen farn in dogent und eren mynne.
here gôt, mach uns daz ende güt dürch diner nammen dry:
waz vor eyme jare gülden waz, daz ist nü worden bly.
wer nü wider machen wil golt, daz worden ist zü bly,
dem wil ich myne lere tün, wolt er ez han für güt:
der sij gottes mutter holt und forsche an den fryen,
gein sinen armen fründen sol er tragen milten muot.
ellenden gast sol er fruntlichen grüssen,
dürch got und durch der welte lon sol er yme komber büssen.
so ist yme got und auch die liebe mutter sin und alle die werlt holt
waz vor worden was zü blij, daz wirt danne wider golt.