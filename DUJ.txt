do got hie vor der iuden her
trucchen furte durch daz mer
und in gab, swaz si wolden;
des si niht muten solden,
des gerten si und baten.
swie tumplich si taten!
daz ruohte in got allez geben.
da wider wolten si leben
niht wan nach ir mute.
swaz in got tet zeguote,
si enwolten im niht volgen.
des wart in got erbolgen.
swaz man der schuldigen vant,
die hiez er slahen sa cehant.
daz got durch sinen guten muot
den iuden tet so michel guot,
und si niht taten deste baz,
wes wîzze wir den iuden daz?
ez lebt noch manich christen man,
gegen dem got niht geniezen chan,
daz er im gigeben hat so vil,
daz er vil nach hat, swaz er wil.
der wil doch sinen willen han
und wil des got niht geniezen lan,
daz er im hat ein wnschleben
zedirre werlde gigeben.
swie got den iuden niht vertruoc,
swie er si zehant sluoc,
im ist nu grozeiu zuht bereit,
an dem got grozziu richeit
zedirre werlt hat verlorn.
got hat nu niht so grozen zorn
so bi moyses ziten.
er læt den sundære biten,
unz daz der schulde wirt so vil,
daz ez im wære ein chindes spil,
wære er umbe die ersten schulde tot;
so lite er niht so mange not.
des ist den iuden deste baz geschehen,
die tot wrden gesehen
umbe die ersten schulde,
danne dem, der gotes hulde
verwurchet hundert tusent valt.
also manich fluch wirt im gezalt,
der islicher ist so swære,
ob er alterseine wære,
daz er sele chunde toeten.
mit also mangen noeten
wirt iener niht genoettet,
den sin erste schulde toetet.