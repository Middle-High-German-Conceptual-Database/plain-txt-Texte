hye endit sich das erste buch der bohemischen cronica; vnde hebit sich an daß ander vom konig wenczeßlao karolus genannt.
do nw erfollet wart des ersten fursten yn
behemerland her przimißils weyßagunge, alzo
her gesprochen hatte: dornoch ßo meyn
geslechte wirt abenemen, der nefe von mannes
namen der wirth rechen den große neuuen,
noch dem als dye historia vnde die geschichte
des ersten buches beczewget, vnde synd das nw
gebrach der menlichen komen seynes geslechtis,
so wirt hie nochyn deßem andern buche
gesaget, wie die fursten abegestegen synd vnde
synd komen von dem geslechte der von lutzenburg,
dye yn der czeit haben vorstanden vnde
geregieret dye reich notczlich vnde fromelich,
als das hernoch clerlich wirt gesaget hye vnde
gescreben. dorvmme zcu den geczeithen heynricus
der sebende romische konig vnde keyßer
der gebur meynen vater, der genant was
johannes, auß margretham, des herczogen tochter
von brauancia, der zcu eynem weibe ader hawßfrawen
nam elizabet, dye tachter wenczeßlai
des andern, koniges zcu behemen, vnde behild
das reich zcu behemen mit er, wen dy menliche
komne yn dem koniglichen geslechte der
behemen gebrach itczunde. vnde do treib her awß
den herczogen von karinthien, der do hatte zcu
weibe dy eldeste swester seyner hawßfrawen oben
genant, dy do hernoch starb ane geslechte ader
kinder, dy do erbeten, der das reich zcw
behemen mit derselben swester vor em hatte
behalden, als das clerlich yn den behemischen
croniken bescreben wirt. nw gebar derselbige
johannes, der konig zcu behemen, mit elizabeth
der konigynne mit der ersten gebur her eynen
son karolum wenczeßlaum genant, noch christi
gebort mccc vnde ym xvi jore yn dem
meyen; dornoch off eyne ander czeit eynen
andern son genant otokarus, der starb yn seyner
kyndheit. dornach gebur her den dritten son,
der do genant was johannes. nw hatte der
genante konig czwii swestern, die worn vorlobeth.
eyne dy gab her zcu der ehe deme vngerischen
konige karolo dem ersten, die starb ane erben;
die ander aber, dy gab her zcu eynem weibe
dem konige karolo von francken, der do
hirschete zcu francreich.
noch christi gebort mccc vnde ym xxiii
jore do sante mich wenczeslaum karolum
genant meyn vater johannes zcu dem gnanten
konige keyn francken, do ich was vii jor. aldo
machte mich der konig von francreich, das ich
bestetiget wurde zcu eynem zcukunftigen konige
von bischofe doselbest vnde wandelte mir den
namen vnde nante mich karolus, vnde gab mir
czu eynem weibe die tochter karoli, seynes
vettern, dy do genant margareta. do starb
demselbigen konige seyn weib, do nam her eyne
ander zcu der ehe. derselbige konig hatte mich
gar lieb vnde geboth seynem cappelanen, das her
mich lernete die buchstaben vnde das ich lorte
leßen - wywol der konig nicht kunde leßen -
die geczeiten vnde vornam die
etlichen moße, ich loß die vnde betthe sie gerne
yn meyner kyndheit; auch was eß gebothen meynen
czochtmeystern, das sie mich dorczu hilden.
nw was der vorgenante konig nicht geyrig
off das geld vnde her gebrauchte alle czeit
eynes guten rothes vnde hatte alleczeit yn seynem
hoffe alde klugen fursten, geistlich vnde
wertlich.
nw geschach eß, das große czwetracht wart
czwischen dem konige von engeland vnde dem
konige von francreich, wen der konig von engeland
der hatte zcu eyner hawßfrawen dy
swester des genannten koniges vnde hatte sie weggetreben
von engilland mit eren ersten geboren
sone. dorvmme der konig von franckreich
czornig wart, das her seyne swester vortreben
hatte, vnde bat meynen swogher karolum, seynen
vetter, das her rechte eyne sulche beschemunghe,
die seyme geslechte geschehen wer.
des nam her an sich eyn große schar des
volkes vnde eyn mechtig her vnde qwam yn das
land aquitania vnde oberwand das am meisten
ane portegal vnde etliche slosser. dornoch kerte
karolus weder vnde qwam keyn franckreich
vnde hatte gesegit vnde gab seyne tachter dem
borgraffen hainone. dornach starb karolus,
mayn swer, vnde ließ noch eynen son, der was
genannt philippus. desselbigen jores an vnßer
lieben frawentage starb der konig von francreich
vnde ließ eyne hawßfrawe swangher gehen,
dye gebar hernoch eyne tachter. nw was eß
nicht gewonheit, das die tochter sulden hirschen
vnde das volk vorweßen, doromme ßo wart
erkorn vnde volgete in dem reiche philippus, meynes
swers son, vnde wart konig zcu francreich,
wen her was der neste erweling yn menlicher
czil vnde geschlechte. do nw philippus konig wart,
do bleben bey em dy rothgeber seynes vaters,
ader her volgete en nicht, sunder wante sich zcu
der geyerheit. nw was ayner vnder seynen
rothgebern genant petrus; der was eyn apt
sistanensis, der gebort lemouicensis, vnde was eyn
gespreche mensche unde eyn wolgelorter man.
vorsichtig vnde gecziert mit vil tugende. deßer yn
dem ersten jore, als philippus konig wart, an
eynem aschtage, do laß her messe vor dem konige,
dornach predigete her alzo hobisch vnde wol,
das sie en alle lobeten, dy en horten. vnde ich
was yn dem hoffe des genannten koniges
philippi auch v jor. do behagete mir des gnanten
koniges rothgebere des aptes gespreche vnde seyne
prediget alzo wol, das ich große begerlichkeith,
lost vnde liebe hatte yn seynen worten,
große ynnikeit, do ich en horte; alzo gedachte
ich yn mir, wenne kombt mir das, das mir
sulchen gnode von dem menschen wirt gegossen
eyn. dornoch bekante ich mich mit em, vnde her
wart mir heymlich vnde mitesam vnde retthe
vil mit mir vnde sagete mir vil vnde lorte mich
manche lere yn der heiligen scrifft, wen her
was ii jor noch karoli tode in philippi des
koniges hoffe. dornoch noch denselben ii joren
do sante mich der konig philippus mit meyner
hawßfrawen vnde seyner swester genant blancka
zcu meynem vater, deme konige zcu behemen,
yn dy stat keyn luczemburg, das eyn
herczogthum was meynes großevaters heynrici, dem
got gnode, des keyßers, der doselbist was eyn
groffe vnde wart czu eynem romischen konige
gekorn vnde gemacht. vnde wie lange her hirschte
vnde was zcu seyner czeit geschach, das wirt
hernoch gesaget.
do ich korte von franckreich vnde qwam
keyn lutczenburg, aldo fand ich meynen vater.
zcu der czeit becorte das keyßerthum lodwicus
von beyern, der sich screib ludwicum den vierden,
der noch dem tode heynrici des sebenden,
meynes eldern großevaters, wart in czwetracht
irkoren zcu eynem romischen konige weder
fredericum, den herczog von osterreich, seynen
wedirsachern. nw was johannes der konig meyn
vater vnde von magdeburg, triren,
volumarus vnde der von brandenburg mit einander;
mit friderico was der herczog von sachßen,
collen die stat vnde phaltczgraffe. dornoch
qwam fredericus keyn rome vnde weder
den willen des bobistes johannes des xxii nam
her dy wayunge, ader wart geweiet von dem
bisschoffe der venediger. her machte auch eynen
zcu eynem bobiste, der hies nicolaus, des ordens
der mynner bruder, weder den bobist johannem.
deßer nicolaus wart hernoch gegeben yn
dy hende dem bobiste johanni, vnde der
sterbethe en yn der busße. wen her was itczunt
komen keyn germaniam.
vnde do ich nw qwam von francia keyn
lutczenburger gebite, do vand ich meynen vater
mit den herczogen von osterreich, dy hatten
vmmelegen die stath columbania in alsacia, vnde
lodwicus kunde sie nicht dirloßen. do trat meyn
vater herczu vnde machte dy eyne, vnde der
herczog wart eyntrechtig mit lodwico. dornoch
qwam her mit geferten keyn kerntner, den her
hatte von behemen getreben, des hawßfrawe tod
was, dy do was meynes vater swester, der
do hernoch hatte genommen eyn ander weib,
dy swester des herczogen von brawnczweg, mit
der her hatte eyne eynige tachter, die her meynem
bruder johanni gab zcu der ehe, vnde noch
seynem tode gab her em alle seyne furstenthum.
dornach qwam meyn vater yn dy stat tridentina;
vnde die czeit starb meyne muter an sante
wenczeßlaitage zcu prage. do nw meyn vater
beharte yn der stat tridentina, do worden em
gegeben die stethe yn dem lande lambardia:
brixiensis, pergamum, cremona, papya, das reichthum,
mutina. in thuschien ader luca die stat
mit allem gebiete vnde land dorczugehorende.
dohyn czog meyn vater vnde nam dieselben
lande eyn vnde die stete vnde bleib eyme yn
parma, vnde fort nomen dye andern stete meynen
vater off vnde czu meylan vnde alle
vmbelegende stete vnde land die besuchten meynen
vater vnde nam die yn liebe off.
dornoch so sante meyn vater noch mir
heyn keyn lutczenburg, das ich zcu em qweme.
do greiff ich den weg an vnde czog durch
lotharingam, durch burbungdiam vnde fort obir
die berge, vnde vorbas czog vnde qwam an
eynem ostertage yn dy stat papia, die sich auch
meynem vater hatte gegeben. aldo aß meyn
gesynde, sunder ich horte for messe vnde berichte
mich mit gotesleichnam vor esßens. nw wart
aldo meynem gesynde vorgeben, vnde die
gotliche gnode vnde die gutikeit dy beschirmete
mich vnde bewarte mich aldo alzo, wen do ich
gyng esßen vnde hatte messe gehort. unde ehe
ich yn dy herberge qwam vnde czu dem tische,
do wart mir gesaget an dem wege, wy das meyn
gesynde vnde meyne getrawen dyner kranck
weren, sunderlich die vor essens gessen hatten.
do satczte ich mich zcu tische vnde wolde
nicht esßen, wen wir erscroken alle. alzo sach
ich mich vmme vnde sach eynen sauberlichen
menschen, eynen geslanghen, geswanghen vnde
eynen czuchtigen, des kante ich nicht. der
ging vmbe dy tische, der tad sam her stum wer
vnde nicht reden konde. do vil mir in meyn
hercze, das der eyn schalk wer vnde hette
vorgift meyn volk. do ich sulchen bozen wan off
en hatte, do ließ ich en fohen vnde ließ en
martern vnde quelen. noch dreyen tagen, do her
alzo gemartelt vnde gepeyniget wart, do rette
her vnde bekannte, das her yn der kochen hette
gift yn dy speyße geton von geheyße vnde
gebote des burgraffen luceni von meylan. von
deßer vorgiftunge wegen storben johannes berg,
der vnßer kamermeister was vnde hoffemeister,
vnde johannes von hankeryn, symon von keyla,
dy vnsern tischen dynten, vnde vil andere von
vnserm gesynde bleben tod vnde storben, dy
do vorgift worn. do bleib ich wenczeßlaus yn
dem monster sancti augustini zcu papia, aldo
sanctus augustinus leibhaftig lag. von demselben
closter hatte außgetreben lodwicus von beyern
den apt vnde dy geistlichen thumherren gnant
canonici regulares; dyselben thumherren riff
ich weder vnde hieß sie yn das closter czihen,
das sie das weder beseßen; vnde noch dem tode
derselben bruder yn closter do begobete meyn
vater das closter mit czynßern vnde renten, vnde
das bestetigete en der bobist johannes;
sulche guter fort dy augustiner sulden besitzen
vnde haben. dornach czog ich weg vnde qwam
zcu meynem vater johanne primo, den fand ich
yn der stat parmensi. do was ich dy czeith
xvi jor ald. do beful meyn vater dy beschirmunge
vnde ordenirunge desselben landis vnde stete vnde
besatczte dy vnde beful sunderlichen
her lodwico vnde dem groffen sabaudie vnde
dem gubernatore von meylan. alzo noch der
czeit czoch meyn vater auß den landen vnde
qwam keyn francia, vnde aldo gab meyn vater
meyne swester genanth gutha zcu der ehe
johanni, des konigs sone philippi von francken.
deße gutha was meyn andere geborne swester,
ader dy erste hies margareta, dye hatte zcu der
ehe der herczog von beyern. dye czeit als ich
was mit her lodwico von sabaudia in welschen
landen, do machten eynen heymlichen bund
weder mich vnde weder meynen vater der konig
von apulea genant rubertus, vnde die von
florentcz vnde dye andern stete alle, dy vns
offgenomen hatten vnde vns gesworen, dy troten
felschlich von vns vnde nomen andere herren off.
vnde die von papia dy worden vns auch
wederspenig, die hatte wir gar gewiß vnde getraweten
en wol; dy erkoren den herren von
beccaria zcu eynem herren. als wart eyn groß
gewirre yn den landen vnde abetretunge von vns
vnde woren da weder vns. dis hette her lodwig
von sabaudia, vnßer vormunde vnde gesatczter
gubernator, wederstanden vnde geweret, vnde
sulchen schaden vnde wederspenikeit bewaret
vnde gehirdert, hette her das wold thuen in
czeiten mit gutem rote; ader wir wisßen nicht
worvmme her das tat leichte, dorvmme von liebe
wegen seynes edems des groffen von aczon; den
von vns czog er vnde ließ vnß yn betrupeniß
vnde yn engisten. aber dy nochgescreben stete
vnde herren dy burger dy bubeis dy permenßes,
dy von volkano vnde von manfredes, von pisis von
mutina, die von cremona, symon vnde
philippus von pistoum, der hewbtman von luca,
vnde vil andere herren vnde stete, die nomen
sich an vnde vndirwanden meynes geschefftes
vnde lehenten vnde setzten sich getrewlich
weder vnser wederspenige vnde abetretereye vnde
goben vnde toten hulffe vnde roth dorczu, als
vil als sie kunden vnde mochten, das sie
wederstunden vnßern vinden, als das hernoch
gescreben steeth. wie die von meylan hatten eyn mechtig heer des volkis vor deme slosße ader burg sancti felicis etc.
dornoch die genanten lande, herren vnde
stete, dy do zcusampne hatten gesworen, dy
machten eyn groß vnde mechtig heer vor vnser
stat mutina vnde woren dovor vi wochen, alzo
die von meydiolan, von veron vnde von verrer
vnde von mantua. do nw vi wochen wegqwomen,
do sie vorwustet vnde vorterbet hatten
das bischthum vnde das herczogthum zcu mutin
vnde die koniclichen stete, do czogen sie weg
vnde legheten sich vor das slos sancti felicis
genant. das lag yn dem bischthum zcu mutin.
vnde do das her lange dovor lag, czum letczten
do dingeten sie sich off dem sloße, abe ist,
das en nicht rettunge noch hulffe ynnewenig
dreyen wochen ader eynem monden bis off sante
katherinatag qweme, noch demselben tage, qweme
wir en nicht zcw hulffe off den tag, ßo
welden sie en dornach das sloß abtreten vnde
geben. do dis horten die von parmanß, die von
cremon vnde dye von mutin, do sammelten sie
eyn groß her des volks vnde qwomen zcu vnß
vnde sprochen zu vnß: herre, wir wollen dyr
beygehen, ehe wir gar vorterbeth werden, vnde
veste beystheen. do nome wir roth vnde hulffe
vnde machten herre vnde czogen zcu felde vnde
slugen off vnser geczelth vnde czogen von der
stat parmanß vnde qwomen an sante katherinamtage
off das sloß sancti felicis. noch deßen tage,
so es nicht gereth wer worden, sulde eß den
vinden eyngegeben seyn worden. vnde mit vnßerem
volke, das wir brochten, worn m vnde cc
wepener vnde vi m fußgeer, vnde vnser vinde
worn auch alzo vil. do hatte wir eynen harten
streith mit einander ix stunden, bis das
dy sonne vnderging, vnde off beyden teilen
der herren worden zcu tode geslaghen alle
pherde vnde hengeste. unde wir worn itczunt
zam oberwunden, vnde das phert, do offe wir
soßen, das wart auch getotit. unde wir qwomen
neder off dy erde vnde worden von den vnßern
offgehalden vnde offgehaben, vnde stunden alzo
vnde sogen vmme vnde bothen gote vmbe hulffe.
alczuhand wanthen sich vnßer vinde von vns
vnde goben dy flucht mit eren bannern. den
volgete wir noch. alzo mit gotes hulfe
gesegete wir en an vnde finghen yn der flucht viii c
wepener, die do helme hatten, vnde wir slugen
zcu tode v m fußgengher. alzo wart erlost das
slos sancti filicis. in deßem gestrengen streite
worde wir zcu ritter geslagen vnde nomen dy
ritterliche wirdikeit mit ii c vnser manne. des
andern tages korte wir weder vnde qwomen
weder mit frewden keyn mutina mit dem ravbe
vnde mit den gefangen vnde ließen aldo vnser
volk vnde czogen weder keyn parmanß; aldo
hatte wir eynen hoff vnde torniren. dornoch czogen
wir keyn luca yn tusßiam vnde hulffen do weder
den krig vnde gewerre der florentiner,
vnde bawten do eyn sewberlich slos vnde eyne
cleyne stath mit eyner mawer off eynem berg,
der lag x meylen von luca kegen dem nebiltale
weit, vnde goben em eynen namen vnde
hießen eß den karolusberg. dornoch korten
weder vnde qwomen keyn parmanßi; do ließen
dy hirschaft symon vnde philippus von pastorio,
dy dovor wol hatten geregiret vnde dy stat
braczen vnde gariamo vnde hatten vil gutes
gethon vnde ouch erkriget yn erer vorweßunge.
vnde do wir keyn parmanß qwomen, do worde
wir besweret allerhanden von vnßern vinden,
ader der harte winter, der dy czeit was, der was
vnßer fromen, wen eß was alzo kald, das
nymant mochte off dem velde bleiben.
vnde dyselbe czeit hub man an eynen
frede zcu handeln vnde zcu taghen czwischen
den weronenses vnde vnß, vnßern vinden vnde
marsilium de rubeis, gybertum von volcano,
manfreden von riss, dy worn dy wegesten des
reiches von mutina vnde worn sam gubernatores
doselbest. dornach worden sie eyns yn dem
wegesten rothe dy weronenses yn eynem cleynen
lande vnde eynten sich vnde swuren
zcusampne, das sie do verrothen welden, vnde ließen
eyne messe leßen vnde wolden sweren off gotes
leichnam, das sie dy handelunghe vnde dy
eynunge obir mich vnde das vorreteniß halden
welden feste vnde gentczlich. nw geschach eß,
do der prister gotes leichnam erhaben yn
derselben messe hatte, do qwam eyn großer stormwind
yn dy kirche vnde eß wart gar finster,
alzo das sie alle erscroken. vnde do eß weder
lichte wart, do vand der prister nicht gotes
leichnam off dem altar. do stunden sie alle
betrubith vnde vorwunderthen sich vnde soghen
eyner den andern an vnde suchten hyn vnde her
vnde funden den leichnam legen vor den fußen
marsily de rubeis, der do was eyn hewpt vnde
eyn anefang ader antreiber deßer handelunge.
do sprochen sie alle sampt mit eyner stymme,
was sulle wir thuen, was wir vorhaben, als wir
sehen, das behaget gote nicht. alzo ließen sie
eß vnder weghen vnde eyn itczlicher gyng weg
zcu seynem geschafte. der priester aber, der do
hatte messe gehabet, der gyng in dy stat
dobey vnde sagete das dem bischoffe, was do
gescheen was. do sante en der bischoff zcu dem
cardinal ostiensi, der gesand was keyn lambordia
vnde eyn legate keyn banonia. alczuhand
mit dem bischoffe kundigten sy meynem vicario
egidio von berlario, der von franckreich was,
das her mich warnete, das ich mich hute vnde
beware vor sulcher zcusampnebloßunge vnde
vorretereye meyner vinde, alzo vor gesprochen
ist. dornach geschach eß, das dyselbigen, dy
alzo weder mich worn gewest, den begunde leid
zcw werden, vnde es rewethe sie vnde tothen
busße dorobir vnde swuren mir trawe vnde
frundschaft vnde hilden mir das vnde stunden
bey mir getrewlich vnde stete vnde ich nichtes
anderes von en erkante, sam eß meyne bruder
weren, vnde vorborgen nichtes nicht vor mir,
das heymlich was yn eren herczen. eynes tagis
gybertus von enfuliano sprach: nymmer wer
ich frolich worden alle meyne lebetage, wer der
leichnam christi vor meynen fußen funden, als
her funden wart vor den fußen marsily de
rubeis, vnde got hot vns wol bewart, dos wirs nicht
volbrochten, vnde ehe wir eß itczunt wellen
thuen, wir welden lieber sterben. ich karolus
ließ das alles hyngeen vorsweghen vnde tat, sam
ich nichtes nicht dovon wuste.
dieselbe czeit horte meyn vater johannes
das gedrengnis, das ich leid von meynen fynden,
do machte her eyne sammunghe yn francia vnde
vnder dem volke woren das die hewbtlewte der
bischoff beluauensis, der groffe enton des
reiches francie, der burggraffe von cesarea vnde viel
andere groffen vnde panerherren. dy czogen von
francia yn sabaudiam, dornach vber die berge
alphes bis zcu der margraffeschafft des berges
feraty vnde durch die margraffeschafft qwomen
sie keyn lombardia bis keyn cremona vnd von
cremona bis keyn parmanßi. vnde vns qwomen
zcu hulffe weppener mit harnisch vnde mit helmen,
der was bey m vnde vi c. dornoch vnser vater mit
dem volke vnde schare, dy her gesammelt hatte,
das her zcu hulffe qweme dem
sloße zcu papia, das hatte her noch bey em,
das was weder vns. do slugen wir gesczelt off
vnde vmmelogen dy stat papia vnde hatten wol
iii m helme ader wepener aldo zcusampne. do
czubroche wir die vorstat, vnde dy monster
der vorstat, vnde erfollten das sloß mit speyße
vnde besatczten das wol mit lewthen. ader wir
kunden die stat nicht gewynnen von dem sloße,
wen dy burger der stat dy hatten gemacht graben
vnde wale vnde pasteyen vnde weren
czwischen dem sloße vnde der stat, das man zcu
der stat nicht kunde komen. vnde sie hatten
m weppener, dye en von meylan gesanth worn
zcu hulffe. vnde do wir nw x tage gewest worn,
do czogen wir von dannen vnde czogen off meylan
vnde slugen do nohen vnser geczelt off vnde
vorterbeten vnde verwusten das land vmme vnd
vmme das gebyte vmbe meylan. vnde do czoge
wir fort keyn pergamum. do hatte wir eyne
handelunghe vnde gespreche mit etlichen vnßern
frunden vnde dye sulden offslisßen eyne phorte
der stat. vnde eß was alzo geschicket, das des
morgens frw yn der morgenrothe sulden etliche
von vnßerm volke yn dy stat geen; dornoch
sulden en folgen eyne grosße rotthe ader spitcze
vnde here des volkis, die solden die stat halden
offen, das vnser vater eyns mit vns qweme mit
vnßerm volke vnde schare yn dy stat. vnde dis
geschach, das vnser frunde yn der stat pergama
die toten eyne phorte off vnde dy ersten vnßers
volkes dy gyngen hyneyn, vnde dy ander schar
der vnßern wolde en nicht nochvolgen; ich weis
nicht worvmme ader von welchem geiste sie
beweget worden. vnde dy ersten, dy do etliche
czeit stunden yn der stat, wen sie kunden nicht
alleyne wederstheen den vinden, vnde vil vnser
frunde dy entgyngen mit denselben, die
andern, die do bleben, dy worden gefangen vnde
gehangen obir dy maver; der was bey funffczigen.
do vnser vater vnde wir qwomen vnde
soghen, was do gescheen was vnde versewmit,
do worden wir zere betrubet, mit alle vnßerm
volke, vnde noch etlichen tagen czogen wir obir
das wasser vnde corthen weder off das
ertreich cremonense yn dy stat parmanßi. hye nochvolget, wye das der konig johannes sich vorband mit dem cardinali ostiensi.
dornoch vnser vater der czog keyn bononia
zcu dem cardinal ostiensi, der genant auch
was bertraldus, der do gesant was von dem
bebistlichen stule keyn lombardia, der die czeit
regirte die stat bononia vnde vil ander stete,
also placenciam vnde rauennam vnde gantcz
romandiol vnde marchiam vnde anchiocinam,
vnde handilte mit en, das sie sich mit vns
vorbunden, vnde der cardinal sich sunderlich mit
vns vorband vnde vorpflichtigitte, das her welde
eyn vind vnser vinde seyn; wen dovor was her
eyn vind des gubernatoris von ferrenne durch
eyne sache wille, die en antrat vnde dy heilige
romische kirche, der dach bereyth was hulffe
zcu thuen en vnde em selber. vnde der
genante cardinal tat vns hulffe mit volke vnde mit
gelde. do czoge wir mit vnßerm volke vnde
legeten vns mit dem here vor dy stat ferronen;
do was der hewbtman der vorweßer, der eyn
groffe was von armonaco.
dornoch den somer noch pfingisten, do
sammelte vnser vater eyne große schar vnde
do santhe her vns vorhyn yn dy stat
cremoniensem vnde parma keyn paden mit v c helmen
ader wepener. dy sante ich vor das slos
piczignionis, die vns wederspenig worn vnde
weder dy hewbtstat eres bischtumiß cremonensis,
vnde stund bey den papiensibus zcu dienen
vnde den von mediolan. vnde ich bleib
zcu cremona yn der stat kawme mit xx helmen.
alzo wart gemerit die schar der vinde
tegelich, alzo das die, die do loghen vor dem
sloße, die vmbegoben sich mit graben vnde
harreten vnser hulffe. die czeit alczuhand die
mutuani vnde die von ferranenn die santen eyn
schiff bey padum vor cremonam vnde ertrenckten
alle schiff yn padum vnde des ertreichs zcu
cremona, alzo das vnser vater mit seynem volke
kunde vns nicht zcu hulffe komen noch keynen
boten senden, wen alle schiffe vnde alle moelen
woren ertrencket vnde vorsencket, vnde wir yn
der stat cremonn wir worn sam yn vorlust vnser
personen, wen dy stat was weit vnde wenig volk
darynne, wen sye was zcu wuste worden von
der kriege wegen vnde der streite. vnde alzo
worn wir yn großen betruppeniß vnde leyde, das
wir vnserem vater vnde her vns vnde dem volke
vor dem slosße konde nicht zcu enander komen
noch bothen gesenden noch rettunge noch hulffe
gethuen. do gab got, das eyne czwetracht wart
vnder vnseren vinden, dy die genante stat
vmmelegen hatten off dem wasser pado, das sie sich
vnder enander slugen; als czogen sie abe eyn
itczlicher yn seyn heymat vnde stat der eygens
hatte czu den seynen. do dis erfur vnser vater,
do qwam her von parma mit seyner schar vnde
mit seynem her off das padowasser vnde gebott,
das man dy ertrencten schiffe czoge auß dem
grunde. alzo schiffte her mit wenig volkis yn
dy stath cremona, vnde den tag dornoch do
sammelte her mehr des volkis vnde qwam sterclich
zcu hulfe den, dye vor dem slosße presigniconis.
vnde wir worden alzo gesterket
von den gnoden gotes, das wir stercker worden
wen alle vnser vinde, wen wir hatten mehr
wen iii m helme adir wepener. vnde do wir
vornomen, das wir nicht schuffen vor dem genanten
slosße, do wolde wir vorbas czien vnde zcu hulffe
komen dem slosße papiam, alzo vor gesprochen
ist. do dis vornomen vnser vinde, do santhen sie
zcu vns ere rotgeber betreglichen vnde liesßen
mit vnserm vater handeln vnde werben vmme
fredistage yn sulcher weyße, das her von dem
felde czoge vnde sie nicht hynderte. vnde alzo
mit guten worten vnde globden globeten sie vil
zcu halden, vnde dornoch hilden sie das nicht
vnde betrogen vnsern vater, das her seyn volk
von em ließ, das her gesammelt hatte. alzo
wart das feld ledig des volkis vnde das sloß
papia wart nicht gespeyßeth vnde vorlorn. alzo
vnser vater durch dy guten worth vnde falsche
betregunge vnde legenhaftige globde dem
gebrach gelt vnde kost. alzo qwam der wynter,
das wir nicht kunden zcu felde geczihen.
in der czeit dy von ferrerien, weronienses
vnde die mutuani vnde mediolani, dy stercten
sich vnde fyngen den hewbtman, der do gesanth
war, den graffen von armoniaco yn der
vorstat ferrarien legende vnde toten vil volkes
awß dem here, etliche ertrencten sie yn dem
paden dem wasser, vnde peynigeten vnde swechten
alzo das her, das sie nicht vorwenden vnde
nicht weder si mochten, bis das sie außgetreben
worden von dem vaterlande. do dis sach vnser
vater, das em dy czerunge gebrach, das er
nicht mehr krige noch gestreiten kunde, do
schickte her sich wegzcuczien vnde zcu loßen
parnam den de rubeis vnde das reich vnde
die regirunge den von volkano vnde mutuam
den von pisis vnde cremona den von pinczonibus.
alle deße stete dy hatten sich ergeben
vnserem vater yn seyne gewalt, dy wolde her
en nicht weder geben, her wolde auch dy
lucanischen vorkauffen den florentinern, sunder
her wart zcu rothe mit seynem rothgeber vnde
befal denselben den de rubeis, den her parmam
befolen hatte yn den geczeiten.
do wer noch worn yn luca, der tewffil, der
alle wege suchet den, den her fresßen mag, vnde
gibt den lewten susßes vor, yn den do galle
luschet, do wir nw vil vorsucht worn durch en
vnde dy gotliche gnode vns halff obersegen:
dornoch hild der tewffel ander lewte an, das sie das
tothen, das her selber nicht gethuen
kunde; die hyngen vns an, das sie vns anbrechten
yn dy wollust vnde fleischliche begerunge. do
horrethe vnser vater nicht langhe vnde wir
czoghen weghyn keyn parma vnde qwomen yn
eyn dorff genant tarentcz des bischtumis
parmensis, an eynem sontage, an dem was vnser
frawentage hymmelfart, den wir dewtschen nennen
wortczenweye. dyselbe nacht, do vns der
sloff anging, vnde alzo slommerten, do
entscheyn vnde geschach vns eyn sulch gesichte.
der engil gotes der stund neben vns bey der
lyncken seyten, do wir logen, vnde slug vnß yn
dy seyte vnde sprach:< stand off vnde gehe mit
vns!> vnde wir antworten yn dem geiste vnde
sprochen:< herre, wir wisßen nicht, wo du
hyngeest.> do nam vns der engil forne bey den horen
vnde trug vns mit em bis hyn off eyn feld. do
worn vil der weppener, die rethen alle vor eyn
sloß, dy worn alle geschicket zcu dem streite.
vnde her hild vns yn der lofft obene ober dem
here der weppener vnde sprach:< schawe hie
vnde sich!> zcuhand steig eyn ander engil von
dem hymmel, der hatte yn seyner hand eyn fewrig
swert vnde slug eynen vorne an der spitcze
vnde hieb em abe forne seyn gescheffte, das ist
das menliche gelet mit den geilen. dovon wart
der tot vnde gewunt; alzo sitczende off dem
pherde begunde her zcu sterben. do hild vns
noch der engil bey den fordern horn vnser hewbtes
vnde sprach zcu vns:< kennest du den, der
do geslagen ist von dem engil vnde gewunt yn
den tod?> do sproche wir:< herre, wir wissen iß
nicht vnd kennen die stat nicht.> do sprach her:
< er sullet wisßen, das eß ist her delphinus
wienensis, der durch der sunde willen der
vnkewscheit ist von gote geslagen. nw beware dich
vnde behute dich vnde sage eß deynem vater,
das her euch bewaret von sulchen sunden, das
euch nicht eyn ergers wederfare!> do hatte wir
meteleidunghe mit delphino wyenensi, der
genant was bigonis, des großemuter ader anefrawe
was eyne swester vnser großemuter, vnde her
was des königes swesterson von vngern, des
ersten karoli. do fragete wir den engil, ab nicht
her noch mochte gebeichten vor dem tode? do
entwurthe der engil vnde sprach:< her wirt sie
haben etliche tage.> do soghe wir off dy lyncke
seyte der spitczen, do sogen wir vil menner
sthehen mit weyßen menteln, dye worn eyns
herlichen alders vnde ersame anczusehen vnde lauchten
yn der heilikeit. dy rethen mit enander vnde
sogen off die spitczen vnde off die ding, dye
aldo geschogen, vnde deße manne merckte wir
gar eben vnde hatten doch nicht gnode, das wir
sie frogeten noch der engil sagete vns, wer dy
weren. alzo do dy morgenrothe qwam, do worde
wir alzo weder bracht an die stat, do wir vor
worn, vnde do eß tag waß, do qwam zcu mir eyn
ritter genant thomas von dem newendorffe des
bischtumiß leodinensis, vnsers vaters kammerrer,
vnde wacte vns vnde sprach:< herre, worvmme
stheet er nicht off? ewer vater bereith gestegen
off das phert.> do stunde wir off vnde worn so
mude vnde mad, sam wir gar forte gereist hetten.
do sproche wir zcu dem ritter:< wo sulle wir
heyngeen, wen wir deße nacht sulche ding
geleden haben, das wir nicht wissen, waz wir thuen
sullen?> da frogete her vns vnde sprach:< herre,
was?> do sproche wir zcu em:< der delphinus
der ist tod, vnde vnser vater wil eyn volk
vnde eyn her vnde em zcu hulffe komen, der
do kriget mit dem groffen sabaudie; nw darf
her vnser hulffe nicht, wen her ist tod.> do
belachte her vns an deme tage, vnde do wir qwomen
keyn parma, do sagete her vnserm vater
allis, das wir em gesagith hatten. do riff vns
vnser vater vnde frogete vns, ab eß wor wer
vnde ab wirs alzo gesehen hetten. do sproche
wir:< johe, werlich herre, wisset vor wor, das
delphinus tod ist.> do sprach vnser vater:< son,
nicht glewbe an die trewme!> wir hatten abir dem
ritther thomas nicht gesagit den trawm gantcz,
sunder alleyne, das delphinus tod wer. dornoch
noch etliche tagen, do qwam eyn bothe vnde
brochte briffe, das delpinus hette sich
gesammelt mit eynem here des volkis vor eyn
sloß des groffen sabaudie, das her do wer mit
eynem pheile von eynem armbroste geschossen
mittene vnder seynen rittern, do noch etlichen
tagen, do her gebeicht hette, wer her gestorben.
do nw vnser vater horte dy briffe, do sprach
her:< wir wundern vns zere vnde gros, das vnser
son lange zcuforn den tod wuste vnde vns den
gesageth hot.> alzo thomans der ritther vnde
her verwunderten sich des sere, doch dornoch
rette nymand nicht mehe von sulchen dingen,
deren mehr frogete von andern sachen.
dornoch sach vnser vater, das em dy
czerunge vnde dy kuste gebrach, vnde her mochte
vorbas den krig nicht leiden noch daulden mit
den herren von lombardia, do gedochte her, das her
welde wegczien, vnde wolde vns dy
stete beuelen vnde den krig. do wedersproche
wir das, wen wirs nicht mit eren mochten
gethuen vnde behalden. do wart vns lawbe
gegeben wegczuczihen vnde sante vns for heym keyn
behemen. vnde offnomen fredestage mit
vnseren vinden vnde czogen obir das erdreich vnde
land mantuanum vnde weronam vnde yn der
groffeschaft tirol. aldo funde wir vnßeren bruder
genant johannes, den vnser vater hatte zcu
der ehe gegeben mit der tachter des herczogen
von corinthien, des groffen von tirols. der herczog
was eyn swogher vnßers bruders vnde hatte vor
dy swester vnser muter genant anna, alzo oben
gesprochen ist, vnde noch erem tode nam her zcu
eyner hawßfrawen dye swester des herczogen von
brawnsweig, mit der her hatte eyne tachter
margareta. mit der gab her vnßerm bruder das
herczogthum von corinthen vnde die groffeschafft
tirolis, wen her hatte nicht menlich geslechte.
alzo wart frede czwischen em vnde vnßerm vater,
wen dorvor sie vind gewest einander durch die
awßtreibunge wille ader voryagunge desselben
herczogis, den vnser vater von behemen treib,
als oben gescreben ist. dornoch czoge wir
durch beyerland; do funden wir vnser edelste
swester genant margareta, dy do hatte eynen
eynigen son mit heynrico, dem herczogen von
beyern; der son genant was johannes. dornoch
do qwomen wir keyn behemen. nw wor wir
awßene geweßt von behemenlande xi jor vnde wir
erfunden vnde erfuren, das etliche jor dorvor,
ewen wir keyn behemen qwomen, do was vnser
muter elizabeth gestorben. vnde dy weile sie
noch lebete, do was vnßer swester, die zcum
andern mole geborn was ader noch der ersten
swester, dy do genant was guta, dy wart gefurt
yn francia und vermehlt an johann, den
erstgeborenen des konigs von frankreich philipp,
die swester genant branca habe wir zcu
eyner hawßfraven. die dritte vnser swester vnde
die letczte, genant anna, die was bey vnser
genannten swester yn francia czu den geczeithen.
vnde alzo wir wenczeßlaus qwomen keyn
behemen, do funde wir nicht noch vater, muter,
noch bruder noch swester noch keynen bekanten,
vnde dy behemische sproche hatte wir vorgesßen,
do wir die weder off newes musten lernen, das
wir dy retthen vnde vornomen als eyn ander
beheme. vnde von gotlicher gnode kunde wir
nicht alleyne reden behemisch, sunder auch
welsch, lombardisch, dewtsch vnde latinisch, alzo
das wir alle deße czungen kunden reden, leßen
vnde screiben, vnde eyne was vns alzo gereit
als dy ander. do czog vnser vater off dy groffeschaft
keyn lutczenburg durch etliche sache
wille, dy her hatte mit dem herczogen von beyern,
her vnde seyne methegesellen, alzo der
bischoff leodinensis, juliacensis der margroffe,
der groffe gerlenensis vnde vil andere, vnde beful
vns seyne macht zcu der czeit seyner abewesunge
yn behemen.
das wir das reich alzo funden verwusth,
zcustort, das keyn sloß ader burg nw frey was,
das nicht vorstricket noch vorsatczt wer mit
allen koniglichen gutern, alzo das wir nicht hatten
slosser, noch burge noch eygene wonunge,
doroff wir gewonet hetten, sunder wir musten
wonen yn den hewßern der burger alzo eyn
ander burger. vnde das pregische sloß das was
alzo vorwustet vnde vorterbet vnde zcufallen,
seid der czeith des koniges othakari vnde was
eyn teil an dy erde zcufallen. do wer eyn
newes vnde eyn großes vnde eyn sewberliches pallas
bawten, als man das noch hewtigen tagis siet.
dyselbe czeit sante wir noch vnßer hawßfrawen,
dy noch was zcu lutczenburg, die dornoch obir
eyn jor qwam do, so hatte sie eyne geborne
tachter genant margareta. zcu den geczeithen
gab vns vnßer vater das margraffthum zcu
merhern vnde gebrauchten des sam des, das vns
zcugescreben wer. vnde do dy fromen manne von
der gemeyne zcu behemen soghen, das wir worn
von dem alden stamme der konige, do hatten
sie vns lieb vnde gowen vns stewer vnde tothen
vns hulffe, das wir vnßer slosßer baweten vnde
besserten vnde vnser koniglichen gutter merethen.
do bawete wir weder mit großer czirunge vnde
erbeith das sloß burgsloß, tirzow, lichtenburg,
lutitz, gretz, pyesek, necztym, zbyroch, tachaw,
trittenaw in behemenlande; ader yn merherlande
lucaw, teltcz, wewerzy, olmuntczen, brunnen
vnde auch cznaym; deser slosser vnde burge
vnde vil ander gutter die vorsatczt, vorstricket
vnde entfremdet worn von dem reiche. vnde
wir hatten vil breite ritterschafft, dy vns dyeneten.
alczo nam geluczelichen zcu das reich von tage
zcu tage. alzo hatten vns lieb dy guten gemeynen
lewthe, ader dy boßen dye furchten vns
vnde huten sich von den boßen vnde tothen
nicht das arge, vnde dye gerechtikeit die hirschete
genugelich yn dem reiche. vnde do wart eynem
ydermanne gegeben recht vnde nicht vorsageth;
vnde dy banerherren dy worn off das groste teil
grawßam vnde wutreich vnde forchten nicht den
konig, als eß czemlich was, wen sie hatten reich
vnder sich geteilet. das brochte wir zcu krefften
vnde zcusampe vnde besatczten das mit
hewbtlewthen vnde besserten das reich von tage zcu
tage. dos tothe wir czwe jor noch enander. czw
der czeit gobe wir vnser jungeste swester anna
otthoni, dem herczogen von osterreich, zcw eynem
weibe.
vnde yn dem tage starb der herczog von
corinthien vnde groffe zcu tyrolis. nach seynem
tode
machten eynen heymlichen bund
lodwicus, der sich hatte vor eynen keyßer,
mit den hertczogen von osterreich, alzo
was albertus vnde ottho, zcu teilen die
hirschafft vnßers bruders; heymlich vnde felschlich
wolde derselbige lodwicus haben die groffeschaft
tirolis, ader das herczogthum
von corinthin; an dye gedochte nicht
lodwicus vnde was vndangßam der dinste vnßers
vaters, die her em toth yn der entphönuge des
keysersthumiß, alzo do gesprochen ist. ader der
herczog von osterreich, ab her wol vnßer swester
hatte, noch dem tode des genanthen herczoghen
von kernten durch dy heymliche
zcusampnebloßunge vnde obirtragunge mit dem
herren affensteyn, der do was eyn hewbtman
des herczogen von corinthien, das derselbe von
affensteyn en gerne loß vnde frey gab vnde dy
besitczunghe dorczu. alzo vorloß vnßer bruder
das herczogthum von corinthien; die ader von
der margraffeschaft tirolis, dy wolden sich nicht
vndertenig machen ludwico, sunder sie bleben
yn dem gehorsam vnßers bruders.
do dis geschach, do qwam vnser vater keyn
behemen vnde brochte mit em seyne hawßfrawe
genanth beatrix, dy eyne tochter was des
herczogen von burboyß, von dem geslechte der
konige von franckreich, mit der her hernoch
gebar eynen eynigen son genant wenczeßlaus.
denne die boßen vnde falschen rothgeber dy
wuchßen vnde worden gesterket weder vns bey
meynem vater, die eren eygen frommen vnde
gewyn suchten yn behemen vnde auch zcu lutczenburg,
die troten czu vnßerm vater vnde riethen
em vnde sprochen:< herre, sehet euch vor, ewer
son hot yn ewerem reiche vil sloßer vnde eyne
groß nochvolgunghe grosßer; wen er wirt her
alzo zcunemen vnde so mechtig werden, her
trewbet euch awß, wen her wil; wenn her ist eyn
erbeling des reiches vnde von kuniglichen stamme
vnde wirt gar lieb gehabit von den behemen;
er seyt ader eyn czukomender ader eyn
vnbekanter man sam eyn fremdeling.> diß sprochen
sie ader, das sie eren gewin vnde geniß suchten,
off das her en befule dy slosser vnde dy
genanten guther. nw volborte der konig erem
rothe vnde missetrawte an vns
alle slosser vnde handelunge yn behemen vnde
yn dem margraffethum zcw merhern,
ane hirschafft, ane guther.
eynes tages do rethe wir von burgliß keyn
proge vnde do wolden wir besuchen vnd reden
mit vnßerem vater, der yn merhern was gewest,
vnde qwomen off das pregische sloß yn das alde
hawß der burgraffeschaft; do wonete wir etliche
tage, ehe das pallas was gebawet. vnde yn der
nacht leghete wir vns yn das bette vnde her
bußko von wilhartcz der eldiste yn eyn ander
bette; vnde vor vns eyn groß fewer was yn der
kamer, wen eß was winterczeith vnde eß was
kald, vnde vil kerczen branthen yn der kammer,
vnde alle fenster worn geslosßen ader zcugethon
vnde auch dy thoren. so wir anhuben zcu
sloffen; do wandirte ader ging yn der
kamer hyn vnde her, wir wusten nicht was, alzo
das wir beide dovon entwachten. vnde wir hisßen
den genanten bußkonem offstheen, das her
seghe, was do wer. do stund her off vnde ging
in der kamer vmme vnde sach nichtes nicht
vnde vand auch nichtes nicht. do machte her
eyn groß fewer vnde entczuntte mehe kertczen
vnde gyng zcu den bechern ader neppeleyn, dy
do stunden vol mit weyne, vnde tranck vnde
satczte sich eynen becher nohen an dy groste
kertcze, dy do brante. vnde alzo legete her sich
weder sloffen vnde wir czogen vnßern mantel
an vnde soßen alzo yn dem bette vnde horten
aber eß yn der kamer vmmewandirn vnde gehen vnde
soghen nichts nicht, vnde soghen
alzo off den becher, den her bußko hatte zcu
der kertcze gesatczt, vnde soghen, das der becher
warth vmmegestortzt vnde nedergeworffen, vnde
soghen doch nymand vnde wusten nicht, wer den
becher vmmestiß, vnde horten, das der becher
wart vmmegeworffen auß eynem winckel yn
den andern vnde von eynem bette an das ander,
vnde eß gyng yn der kamer hyn vnde her vnde
der becher sprang mitene yn dy kammer von
der wanth. do wir diß soghen, do erscroke wir
gar zere vnde horten, das eß noch yn der
kamer gyng, vnde soghen nymands. do czechente
wir vns mit dem fromen krewtcze vnde yn dem
namen ihesu slieffe wir bis an den morgen
vnde funden den becher mittene yn der kamer
leghen. des morgens qwomen vnser dyener zcw
vns, mit den gingen wir von dannen.
in den geczeiten sante vns vnser vater mit
eynem sayberlichen here yn die sleßie zcu
herczog bolken, der herre zcu monsterberg was,
wen derselbe herczog der was nicht eyn furste
noch amptman vnßers vater noch des reiches
zcw behemen. vnde vnser vater hatte dy stat
breßlaw erkriget,
der nicht erbelinge hatte. vnde derselbe herczog
nam glotz vnde das erdreich dorczu, das dorvmme
lag, vnde das land zcu seynem lebetage, vnde
wolde lieber, das die genante stath zcu den
herczogthum vnßerm vater vnde der cronen vnde
deme reiche zcw behemen geben, off das sie
beschirmet vnde bewart worden ewiclichen, denne
das her die welde loßen seynem bruder boleßlao,
wen seyn bruder was seyn vind vnde her auch
seyn vind herweder, dorvmme so gunde her em
die stat breßlaw nicht vnde gab sie zcu der
cronen zcu behemen. do nw vnser vater hatte
genomen dy besitczunge der stat breßlaw, do
ergoben sie sich alle herczogen yn der sleßie
vnde zcu oppiln vnde worden vndertenig der
gebittunge vnsers vaters vnde ewiclichen der
crone zcu behemen vndertenig zcw seyn, off das
sie beschirmet vnde bewart worden von dem
konige zcu behemen, awßgenommen den herczog,
der do was awß der sleßie von den polen, den
herren zcu monsterberg. des erdreich wir
vorwusten, als yn den croniken gescreben stheet,
das her alzo betwunghen wart, das her muste
vndertenig seyn vnßerem vater vnde der cronen
zcu behemen alzo andere herczogen.
do dis geschach vnde sich alzo irging, do
griffe wir eynen andern weg an vnde czoghen
keyn vngern zcu vnßerem vater, den wir funden
yn wischerad off der tunaw bey konig karolo
dem ersten, der dovor hatte dy swester vnßers
vatern. do die begraben wart, do nam her zcu
der ehe dy swester des crokischen koniges, her
cazamir genanth, mit der hatte her drey sone:
der erste hies lodwicus, der ander andreas, der
dritte steffanus. do machte derselbe konig
karolus frede czwischen vnßerem vater vnde dem
crokischen konige, alzo das vnser vater offsagete
das recht, das em das cleyne polenland
phlichtig was, alzo gneßen, kaliß vnde die
anderen nedirlande zcu polan, vnde der konig zcu
crockaw der weder kundigete vnßerem vater
vnde dem reiche zcu behemen vor sich vnde
vor seyne nochkomelinghe, die konige der
nedersten polen, ewiclichen vom allen vnde herczogthume
der sleßie vnde oppiln vnde der stat
breßlaw. wen dorvor was eyne czwetracht
czwischen en, wie ader vnser großevater wenczeßlaus
der ander, konig zcu behemen, besas das neder
polenland mit dem herczogthumen czw crokaw.
das qwam her von der tachter wegen des
koniges przmißils, des koniges der nedersten
polen. derselbe przmisil noch seynem tode gab her
die land vnßerem großvater vnde der cronen
zcu behemen das reich vnde dye herczogthum
ewiclichen zcu besitzen. ader der genante
cazamirus der was seyn vetter vnde sprach, her
hette recht yn dem nedersten lande zcu polen,
vnde sprach, das die frawen nicht mochten
erben yn dem reiche. vnde do wart eyn krig vnde
czwetracht vnde hatte lange czeit gewerit czwischen
den konigen czu behemen vnde cazamiro
vnde czwischen seynem vater wladislao, der
vnder dem namen des koniges zcw crokaw vnde
yn den cleynen polen gewert hatte. deße
czwetracht vnde gwerre wart gar vorrichtet vnde
hyngelagert durch den genanten konig von vngern,
der sich dorczw vorband vnde globethe hulffe
zcu thuen vnßerem vater weder den herczog
von osterreich, der vnßerem bruder hatte
entfremdet vnde genommen das herczogthum von
corinthien, vnde weder den genanten lodwicum.
vnde yn dessen bunde worn deße herren alzo:
vnser vater, der vngerische konig, der herczog
von beyern heynricus, der vnser swester hatte
czw eyner hawßfrawen. dyselbe czeit sante vns
auch vnser vater yn dy groffeschafft tirolis, das
wir dy regirten vnde sunderlichen vnßeren bruder,
der do noch jung was, yn seynen kyntlichen
joren vorstunden vnde vorwesten. des vnderwunden
wir vns dernoch deme, alzo vns vnser
vater befolen hatte. do worde wir zcugelosßen
zcu der regirunge vnde vorsteunge desselbigen
landis vnde des margraffthum der eynwoner, die
vns gutlichen offnomen zcw der vorweßunge des
landes etc.
dyeselbe czeit den nesten tag noch ostern
do sammelten wir eyn her von der margraffschafft
von tyrol vnde czogen yn den tal
prischaria des bischtumiß prixiensis off den groffen
goricie vnde gewonnen do das sloß sancti
lamperti vnde czogen fort off den genanten groffen
vnde vorwusten vnde vorterbeten em seyn
erdreich vnde land bis an das ende vnde beslissunge,
dy do genant ist lynitcz. vnde wir worn zcu
felde mit vnßerem volke drey wochen, vnde wir
herfarten vnde czogen darvmme off en, das her
halff vnßeren finden, dem herczogen von osterreich.
dornoch den neesten tag noch sinte jorgentage
do vloch vnser vater vor otthoni, dem
herczogen von osterreich, vnde qwam obir die
thunaw vnde erkrigete vil slosßer yn osterreich.
lodwicus, ader der sich gab vor eynen keyßer
awß, der half dem herczogen von osterreich,
vnde dornoch dy gubernatores der stete yn
lombardia vnde sunderlich mastinus vnde
lascala der gubernator weronensis, vincencie,
padwe, treuisy, brixtie, parmensis vnde lucaner
der groffeschafft vnde alle der stete. alle deße
die worn weder vns vnde dy groffeschafft tyrolis
vnde gingen vns an mit gantczer macht, alzo
das dy stat tridentina vnde der gantcze tal
archisy, der was yn grosser ferlichkeit von den
lombardenn, gallen; ader von den swoben vnde
beyern do was eß ferlich. alzo
was dy gantze groffeschafft tyrolis yn großer
ferlichkeit, alzo von allen landen vnde enden.
czw den geczeiten machte wir nicolaum,
vnßern kantczelern, czu eynem bischofe zcu
tridenten, der der geborth was brunnensis, vnde
brixiensis matheus genant, den capellan
vnsers bruders, wen beyde bischthume worn dye
czeit ledig.
denselbigen somer lodwicus, der sich vor
eynen keyßer hatte awßgegeben, der sammelte
eyn groß heer des volkis von allen fursten von
almania weder heynricum, den hercog von beyern,
vnßeren swogher, der denne mit vns was,
vnde der herczog von osterreich der qwam zcu
hulffe demselbigen lodwico. do qwam vnser vater
durch dy stath passe an der thunaw zcw hulffe
heynrico vnde slugen ere geczelt off bey
eynem wosser genant landaw. do qwam der
genanthe lodwicus mit dem herczoge von osterreich
vnde mit andern alzo mit eyner großen
schar des volkes vnde mechtigen herren vnde
vor dem wasser kunden sie nicht eren gank
gehaben. do vorterbeten sie vnde vorwusten beyde
lande eynen monden. vnde wywol das here
heynrici cleyn was, doch der genante lodwicus
mit den herczogen von osterreich ane volbrengunge
eres willen czoghen sie weder heym. czw
denselbigen geczeiten wolde wir vnßeren vater
vnde dem genanten vnßerem swogher zcu hulffe
komen von der groffeschafft tirolis mit vil volkis
der reytenden vnde der fußgengher. do
kunde wir nicht komen ober den cupfenstein,
do der son lodwici was, do vmmeloge wir en
alzo lange czeit, das die genanten fursten mitt
enander zcu felde loghen, vnde do sie sich schiden,
do korte wir weder keyn tyrolis. dornoch
vmbe sinthe michelstag, do wart gehandelth
vmme dy eyntracht czwischen vnßerem vater
vnde den herczogen von osterreich, alzo das her
der herczog von osterreich wedergab dy statt,
dy em vnßer vater gegeben hatte mit
seyner tachter zcu eyner morgengoben, vnde gab
vnßerem vater dorczw eyn groß geld vnde etliche
slosser bey dem wasser ader flisse draue
zcu der graffeschafft tyrolis vnserem bruder;
ader das herczogthum von corinthiam das sulde
her selber vor sich halden.
dornoch denselben winter czoge wir mit
vnßerem vater keyn prawßen weder die littaw.
do worn mit deße groffen: wilhelm der
junge von holland, der junge herczog von dem
berge, dolad vnde vil andere groffen vnde
bannerherren. vnde der winter was alzo weich vnde
warm, das keyn euß was; eß gefros auch nicht.
dorumme so kunde wir nicht fortgeczien
vnde musten wederkeren yderman zcu den
seynen.
dornoch wart eyne große czwetracht vnde
krig yn lombardia, den wir vorrichten, vnde ehe
wen wir qwomen von tirolis als von des bundes
wegen, den die venediger gethon hatten mit
den florenczern vnde mit den von meylan, mit
den von ferreren, mit den von banonien vnde
mit den andern steten weder mastinum dela
scala, dem gubernatore weronensi, paduansi, der
vnser vind was, alzo newlich gesagit ist. von
derselben czeit bis czu den monden april czoge
wir durch merhern yn osterreich vnde
wolden yn lombardien. do wolde vns der
herczog von osterreich nicht geleiten noch geleite
geben. do satczte wir vns yn dy schiffe vnde
schifften keyn vngern zcu dem konige, der gab
vns geleite von der stat bude durch vngern,
durch croaciam, dalmaciam biß an dy stat seny
off das uber des meres. do gynge wir yn das
meher. dis vornomen der venediger hewbtlewte,
wywol wir ere frunde worn, doch so wolden
sie vns vohen. dorvmme so vmmegoben sie
vnßere schiffe mit eren schiffen, das wir nicht
wegkunden ane sie. alzo czoghen sye mit vns
vnde qwomen vor ere stete eyne. do volgete
wir dem rothe bartholomei vnser groffen weyle
vnde seny, die yn vnßerem schiffe vnde galleyde
worn, vnde geboten en, das sie alzo sprechen
sulden: lieben herren nempt war, wir wissen,
das wir eweren henden nicht entgeen konnen,
wir wellen mit euch gutlich redyn vnde tedingen
vnde mit euch yn dy stat gehen. vnde do sie
vns liessen awßsteigen, do vorsluge wir vns
mit dem genanten bartholomei vnde mit johanne
von der leippen vnde qwomen in eyn fischerschiff
vnde dackten vns mit secken vnde mit
netczen vnde qwomen an das vber yn eyn
rorecht. alzo entgynge wir eren henden. do
gynge wir fort zcu fusße hyn keyn aquilegia,
do vmgen sie vnser schiff vnde galley mit allem
vnßerem gesinde, das hilden sie etliche tage
gefangen. dornoch liessen sie dy frey. vnde do wir
qwomen keyn aquilegia, do offenbarthe wir das
vnßerem wirte, der offenbarte eß alczfort dem
rothe der stat, dis brochten dy burger an den
patriarchen. alczhand qwam der yn dy stat
gegangen vnde mit großen eren der prister vnde
des volkes, mit lewtunge der glocken entphing
her vns vnde furthe vns yn seyn pallacium.
alzo qwam hernoch vnser gesynde zcu vns von
dem gefengniß mit großer ere vnde bleben do
yn seyner erden vier wochen. vnde her
wirdigitte vns vnde tath vnß gutlich vnde vorhand
sich mit vns in aller liebe vnde fruntschafft.
dornach beleite her vns durch den tal cad bis
yn dye stat vnde yn dy groffeschafft tirolis, aldo
wir denne von vnßerem bruder johanne, der
noch eyn kind was, vorstunden seyne stat, so
wir ym besten kunden.
dornoch geschach, das die von venedigen
vnde die von florentcz vnde dy von meylan, dye
von mantuam vnde die von ferreren vnde die
anderen eren gesellen vnde stete yn dem
brochmonden vmbelogen dy stat padua mit großem
volke zam mit czeen m reithenden vnde weppener
vnde der fußgengher worn ane czal, vnde
etliche deßes volkes, das vmmelag die stat
feltren, siccone caldinano vnde andere
stete. vnde do sie do lange dy stethe
vmmeloghen mit v c weppener vnde vil fußgenger, wen
dy stat padua vnde dye feltrenses dy worn von
der hirschafft mastini vnde lascala, der herren
weronenser, vnde der andern stete dy oben
genant seyn, vnde die von venedigen hatten itczunt
gewonnen dy stat tinglam, vnde saraballum vnde
bassanum, dy do angehorten dy hirschafft des
genanten mastini, wen der burgraffe von
carbalto, der voyt teruisins, vnde dy andern erer
vil die worn wederspenig dem mastino vnde
legeten den venedigern zcu. nw was yn der stat
bellyn eyn burger genant sudracius, der forchte
das, das icht die stat foltrenn vorloren worde
vnde das dornoch icht eyn streit wurde, vnde
das her icht qweme yn dy hende der venediger,
dy her sunderlichen yn hasse hatte. do sie alzo
vmmelegen worn off allen enden, do gedochte
her, wie her do vorqweme vnde mit eyme
genant jacobus anastomis, der mit etlichen von
belyn sich vns vndertenig gemacht hatte. do
wir worn in eynem cleynen schiffe vnde von
beiden teilen die von weronenn vnde auch die
von venedigen qwomen heymlich zcu vnß off
beiden teilen, do sie eß nicht wosten weder die
venediger noch dye andern. vnde der herre
weronensis der sprach:< moget er oberwinden der
feltrenses vinde vnde dy geiagen von der stat
feltren, ich wolde euch eyne phorte der statt
offthuen, denne ich gunde euch die stat lieber,
wen keyme andern.> ich merckte ader seyne wort
fleißiclich vnde satczte em eynen gewisßen tag,
wen ich komen welde, vnde synt das ich muste
weyßlichen sammeln lewthe yn eynem camphe
czwer edelinghe yn dem bischthum nouiforensi,
do riff ich zcu mir vil frunde yn der eynen
sulchen gesteltniß, ab do yn dem camppe
czwetracht wurde, das wir sie mochten beschirmen.
vnde deße sammelunge machte ich vort dorvmme,
das ich mit der sammelunge mochte dy stat feltren
heymlich gewynnen. vnde alzo czoge wir ferre
vnde lange reiße vnde qwomen des nachtis vor
die stath feltrenn. do tat man vnß dy phorte
off der stat feltren an sinthe jacobstage, vnde
do beweyste wir dy banner des reichs zcu
behemen vnde der groffeschafft tirolis. do vnser
vinde dy soghen, do erscroken sie vnde
wusten nicht, was sie thuen sulden, vnde kunden
nicht wederstheen vnser macht. alzo behilde
do wir die stat, ader das sloß das hilden vnser
vinde etliche tage. dach was er wenig off dem
slosße, dorvmme so ergoben sie sich vns off
gnode vnde czoghen abe vnde goben vns das
sloß eyn. alzo machte wir vnde alle das volk
yn der herfart eynen frede mit vns.
alzo qwomen wir weder yn dy groffeschafft
tyrolis mit großen eren vnde reichthum vnde
dornach czoghe wir keyn behemen vnde
vorbunden vns yn fruntschaft mit dem herczog von
osterreich, des frunt wir for nicht worn.
denselben winther vor vaßnacht do gobe wir zcum
ersten vnser tachter margaretam zcu der ehe
lodwico, dem erstengeborn sone des koniges
karoli von vngern. dornoch den andern tag, do
vnser swoger bath zcu deme esßen des
morgens vor dem offgange der sonnen, eyner vnser
ritther der wackte vns vnde sprach:< herre sthet
off, der jungeste tag ist hye, wen dye gantcze
werlid ist vol hewstrecken.> do stunde wir off
vnde satczten vns off vnser phert vnde rethen.
do was vol hewschrecken. vnde wir wolden off
dem erdreiche sehen, wo eß eyn ende neme vnde
antrethe, vnde rethen alzo vii meilen yn die
lenghe; die breite kunde wir nicht gemercken.
dy hewstrecken dy krummeten, sie hatten flogel,
die worn dicke vnde weiß als eyn snee vnde
swartcze streiffen dorobir sam buchstaben, vnde
flogen zo dicke, das die sonne nicht kunde do
durchgescheynen, das eß do zam vinster wart;
vnde eyn groß stanck gyng von den hewstrecken.
etliche flogen keyn beyern, etliche keyn
francken, etliche keyn lombardien heyn vnde
her durch die gantcze werlid. vnde sie merthen
sich: von czween worden er xx ader mehe vnde
woren cleyne zcum ersten vnde wuchßen snelle,
vnde man fand sie bis yn das dritte jor legen.
desselben jores ynnen wenig ii monden starb
vnser swester vnde vnser swogher, der herczog
von osterreich.
do eß off dem somer qwam, do zcubrach
ich das sloß toczen, vil ander slosser des herren
von potenstein, wen ich hatte dyselbe czeith
eynen krieg mit denselbigen herren. dornoch
wart eß vorricht.
dieselbige czeit worden funden dy silbergruben
yn frisigen. denselben somer greiff ich
den weg an vnde czog mit vil bannerherren vnde
volkes von behemen vnde wolde czihen keyn
lutczenburg zcu vnßerem vater, der nach vns
gesanth hatte, vnde wir korten weder zcu francfort
am moyen, vnde yn der wederkerunge machte
ich eyn sampnunge yn der pregischen capellen
zcu allen heiligen. dornoch czog ich zcu dem
vngerischen konige, der was gar cranck. vnde
ehe ich weder qwam keyn behemen, do ich von
vngern awßczog, do qwam meyn vater zcu dem
lodwico, der sich vor eynen keyßer awßgab vnde
handelte mit em vmbe eyne eyntracht. dach
hatte mir globeth der genante lodwicus, das
her keyne vorrichtunge wolde haben mit meynem
vater ane mich, sunder her wolde eß mit
meynem rothe orden vnde schicken. des globede
vorgas her vnde bedrog meynen vater vnde
sprach, her hette sich lange mit mir entrichteth.
alzo getrawete em meyn vater vnde entphing
lehen vnde nam die von em alzo von eynem
keyßer, das her dach nicht gethon hette, hette
her eß gewost, das her sich mit mir nicht
vorricht hette. do ich das erfur, do qwam ich zcu
meynem vater yn deme mettelwege yn dem
megdeburschen bischtum vnde sagete em, das das
alles falsch vnde gelogen were, was em lodwicus
gesogeth hette. so wolde ich das nicht halden noch
die vorrichtunge offnemen, vnde hatte es vor
nicht, was do gescheen was, vnde sagete nymandis
vil dovon. dornoch qwam ich keyn pozoniam,
das do grentczt yn vngern vnde yn osterreich,
vnde ich vorrichte vnde machte zcu frunde
den vngerischen konig mit dem von osterreich.
dornoch qwam meyn vater keyn merheren vnde
wolde vorterben nicolaum, den herczog von opauia
vnde ratboria, den ich kawme weder
vorsunete keyn meynen vater. vnd her gab meynem
vater vil slosser vnde gevildis methe. dornoch
zo machte ich eyn herfart vnde czog vor das sloß
pontensteyn, das mir vnde dem behemischen
konige wederspenig was; vnde man rawbte zer
vnde vil von dem slosse. vnde wywol man dorczu
nicht komen kunde vnde nicht wol
vmmeleghen, dach gewan ich das yn newn wochen
vnde zcubrach das gantcz vnde gar. dornoch
czoch ich mit meynem vater heyn keyn breßlaw,
wen der bischoff derselben stat der was meynem
vater vngehorsam. dorvmme meyn vater der
wart off en beweget vnde czornig vnde nam em
das slos militcz. durch der sache wille tat her
meynen vater yn den ban. do treib meyn vater
den bischoff auß der stath. vnde deße czwetracht
dye werthe wol ii jor vnder meynem vater vnde
der pristerschafft. dornoch czoch meyn vater keyn
bautczenn, dornoch yn francken. do hueb sich
eyn krig czwischen dem konige von francreich
vnde dem konige von engeland. alzo ließ her
mich an seyner stat yn dem reiche. ich ader
satczte an meyne stat herren peter von rosenberg
vnde volgete meynem vater noch vnde czog
keyn beyern. do fand ich heynricum, den
herczog von beyern, meynen swoger tod. der ließ
noch em eynen son, den hatte her gehabet mit
meyner swester margaretha, eyn erbeling von
czen jorn. der vormundeschafft vnde des
vaterlandes bekorte vnde hinderte lodwicus, der sich
vor eynen keyßer hatte, vnde von der ehe weghen
vnde der handelunge, dy derselbige lodwicus
hatte gethon mit dem vater desselbigen kindes,
wen her hatte vortreben dy tachter rudolphi,
des herczogen von beyern des groffen palatini,
seynes bruder, das deme genanthen kinde was
globeth vnde gesworen; her gab auch demselbigen
seyne tachter, dy do noch nicht reden kunde,
vnde sprach, das her sie em welde globen, bis
sie selber retthe; von dem vorhengniss
gotes wart stum. dornoch czoch ich von beyern
vnde qwam yn die groffeschafft keyn lutczenburg
vnde czog fort zcu deme konighe von
franckreich, wen der konig von engeland der
hatt em vmmeleghen eyne stat genant
bannatensem, ehe her seyn volk zcusampnebrochte.
dornoch do czoch her vor dy stat genant sancti
quintini, dornoch vor die stat rubemontis vnde
von dannen nohen biß zcu der stat ladinensem.
dornoch korte ich weder an dy groffeschafft
hasonie. dornoch weich der konig von engilland
vnde ließ das feld dem konige von franckreich,
do her hatte eynen gantczen tag gehart,
vnde die streitspiczen worn bereith, wywol er
hatte yn seynem here vil der fursten von
almanienn, als den herczog von brauancia, den
margraffen juliacensem vnde von dem berge, den
burgreffen von vlandrien von der nedirsten
almania; von der obirsten den margraffen von
meyßen, den margraffen von brandenburg vnde
vil andere mit der macht lodwici, welcher
lodwicus den konig von engeland durch germanien
satczte eynen statholder des keyßerthumiß.
yn den tagen meyn vater eyn
awglie vorloß, do hub em das ander awge auch
an krank zcu werden vnde wehe zcu thuen, do
gyng her zcu mir off den berg pessolanum vnde
sprach heymlich zcu mir, das ich gesund byn
worden, der dach dy czeit doselbist vorblinthe.
ich czoch fort zcu dem konige von hispanien
em zcu hulffe weder den konig granati. vnde
dach, do ich off den weg qwam, do hatte ich
noch mit meynem vater zcu reden vnde mit mir
nemen meyn geczewg. do korte ich weder vnde
qwam zcu meynem vater off den berg pessolanum.
do wolde mich meyn vater nicht von em losßen.
vnde do meyn vater nicht mochte gesund
werden, do czoge wir mittenander keyn auion
zcu dem bobiste benedicto dem xii, das wir
vns mit em mochten vortraghen vmme sinte
petersheller, den man gab yn dem breßlawschen
gebite vnde bischthum. do wart eß vorricht.
aldo beichte wir vnde bekanten das gesichte,
das wir gesehen hatten von delphino wienensi,
das wir gesehen hatten in welschen landen, als
oben gesprochen ist. do wart vns gerothen, das
wir das billiglichen solden vorsueigen durch
etlicher sachen wille, wen das zcu offenbarn.
vnde do blebe wir etliche zceit bey dem bobiste
vnde do worden awßwelith mancherley
bischofe. eynes tages furte mich eyn cardinal
yn seyn hawß, vnde do ich do stund vor dem
bobiste, do sach mich der cardinal an, wen die
czeit was ich margraffe zcu merheren. do sprach
her zcu mir:< son, du wirst noch eyn romischer
konig werden.> do sprach ich weder:< vnde du
wirst eyn bobist werden.> vnde das geschach, alzo
hernoch wirt gesprochen.
dornoch czog ich mit meynem vater keyn
franckreich. do santhe mich weder meyn vater
zcu meyner swester, dy eyne vorlossene witwe
was des herczogen heynrici von beyern, dy do
beswert was vnde vorvuretht von lodwico, der
sich vor eynen keyßer hild, das ich ir sulde
helffen vnde rothen. do ich zcu er qwam, do
hatte sie sich mith em vorricht vnde vorsuneth.
dornoch czog ich durch das ertczbischthum satczburg
vnde durch das bischthum parmenn vnde
durch den tal gelus. doch gedochte ich an das
wunderwerg, das mir geschach zcu tharanß an
vnser lieben frawentage wurczeweye. do entphing
ich yn meynem herczen, das ich zcu lobe vnde
zcu ere der juncfrawen welde losßen syngen alle
tage die geczeiten yn der pregischen kirchen,
das man von eren leben vnde wercke tegelich
eyne newe legende geleßen wurde; vnde das
geschach. dornach qwam ich zcu meynem bruder,
der ließ den bischoff von tridentin vor
eynen hewbtman zcu tirolis vnde czog mit mir
yn behemen. do qwomen zcu deme konige
zcu croke, dornoch zcu karolo, dem konige zcu
vngern, mit deme vnde mit seynem sone
lodwico vorbunde wir vns mit deme globde des fredes.
do wir do worn, do qwomen bothen, das
seyne hawßfrawe eyns mit den banerherren hetten
gerothen, vnde des czoge wir weg. vnde do
wir keyn behemen qwomen, do ließ ich meynen
bruder vnde zcu hand karolus, der machte weder
weg vnde ich volgete em noch vnde qwomen
keyn tirolis. do erkante ich, eyner
genanth albertus vnde eyn banerherre, der do was
eyn hoffemeister meynes bruders, dy hatten das
gehandelt vnde worn das eynes worden mit meynes
bruder weib, das sie en vorlosßen sulde vnde
sulde zcur ehe nemen lodwicus son, der sich
awßgab vor eynen keyßer. vnde dy herren alle
hatten sich alzo besprochen, sie wolden em
gehorsam seyn zam eren rechten herren. do tath
ich zam ichs nicht wuste vnde legelogethe heymlich
dem alberto mit dem junghen bischoffe
der off en sach vnde ving en vnde furthe en
durch eynen wald off eyn sloß genant hospurg
vnde ließ en martern. der bekante alle ding,
alzo mir gesagit wart. do wolde ich auch
gefangen haben den hoffemeister; der entging mir
die czeit. do czog ich vor seyn sloß vnde
czwbrach em das gruntlich. derselbe wart mir
dornoch durch seyne frunde yn meyne hende
geentwert, das ich solde globen vor seyn leben,
sost sulde her bleiben yn meyner gewald. do
vorkundigte ich deße gesichte meynem bruder.
der dancte mir vnde entpoth mir, her wolde
folgen meynes rothes. do nome wir in huthe
tirolis vnde auch seyne hawßfrawe.
diß tath ich.
dornoch czog ich aber zcu meyner swester
yn beyern, dy dorffte meyner; aber von dannen
czog ich yn das bischthum saltczburg, dornoch
qwam ich yn das bischthum brixienn zcu dem
sloße taubul. dornoch czog ich durch den thal
caduby zcu der stat bellyni. dornoch qwam ich
des nachtes vnde gewan eyn sloß der stat der
venediger, doroffe worn vnser vinde. dornoch
qwam yn dy stat tridentin vnde fort weder
keyn tirolis. dornoch gewan ich eyn sloß, das
mir wart eyngegeben. dornoch hatten dy von
mediolan geleghen, die ich dannen jagete vnde
ich nam das sloß eyn yn sinthe katherinamtage;
dis gab ich der kirchen zcu tridentin.
dornoch wart mir gegeben das sloß beluesin yn
dem bischthum vincentinensi; dorvmme lag dy
hewbtstat, dy was des mastini von lascala.
dorynne muste ich heymlich czihen bey nachte
vnde qwam off das sloß mit groser macht vnde
besatczte das mit großer macht, vnde besatczte
das vnde qwam weder keyn tridentin vnde von
tridentin keyn belinenn.
do ich do was, do was der patriarcha
aquilegiensis, der do gedrungen was von den
herczogen von osterreich vnde von dem groffen
weronensi; den kunde der patriarcha nicht
der sante myr eyn epistel, das ist
eyn sendebriff, der lawte alzo:< dem durchlauchten
fursten karolo awß dem geslechte der konige
von behemen vnde dem groffen von merheren.
ich offenbare ewer ritterschafft, das das hawß
der frawen aller frawen vnde der juncfrawen
zcu aquilegia der heiligen kirchen durch dy vinde
wirt swerlich angefochten vnde vndergedrungen.
so dach dy diener vnser lieben frawen die sullen
billich helffen. ich bethe euch, herre, vmbe dy
liebe der benedeiten muter vnde juncfrawe, das
er geruchet zcu retthen vnde helffen, vnde sendet
zcu vns ewer fursten vnde hulffe vnde losßet
nicht alzo waldenburgen yn den gutern vnde
herschafften vnser lieben frawen der juncfrawen
marie etc.>
do dis wir horthen, alczuhand wol mit cc
rittern guter weppener vnde mit m fußgengher
machte wir vns off vnde czoghen vbir hoche
berge, do keyn weg noch steig was noch gewest
was, wen got hatte vns eynen weg beschert durch
senevallem. alzo qwome wir mit grosßer mühe
vnde orbeith yn das bischoffthum zcu aquilegia
vnde des andern tages zcu dem patriarchen, der
do sammelte seyn volk vnde slug off seyn
geczelt nohen bey vnßerem bey eynem flisse keigen
vnßeren vinden, obir dy yenset des wassers
loghen. dieselbe nacht erfuren sie vnser
zcukunft vnde flogen vnde er her zcustrewthe sich.
den volgete wir noch vnde etliche wichen off
eyn sloß, das vmmeloghe wir, vnde loghen langhe
dofor, bis das wir das gewonnen. ader vnser volk
wart zer gewund vor demselben
slosße etc.
dornoch etliche czeit der konig johannes
vnde karolus, von dem itczunt hie gesageth ist,
den ich wenczeßlaum dovorne nanthe, dy czogen
mittenander vnde qwomen keyn behemen.
do gab vnde vorleig der konig johannes des
gantczen reiches regirunge vnde hirschunge yn
dy hende seynem sone karolo mit sulcher
vnderscheit, das em karolus sulde geben vnde
schicken von bereithem gelde v thawßent schog,
vnde so sulde konig johannes bey czwen jorn
nicht keyn behemen komen aldo zcu bleiben,
noch vnder der czeit czweer jore lang sulde
her keyn geld von dem reiche zcu behemen
heischen noch fordern. diß geld richte em karolus
snelle awß, das nam der konig johannes vnde
czog keyn francia. do her nw weg geczog,
karolus der regirte zeliclichen vnd wol genug
behemenland vnde stund dem weyßlich for, vnde
alles das do czwfor zcubrochen was vnde
zcustrewet, das sammelte her vnde her brochte vnde
machte das weder vnde schickte das vnde
ordnete das, alzo das eß weder yn dy rechte
regirunge qwam.
dornoch vber czwe jor qwam der konig
johannes weder zcu behemen gar czirlichen vnde
kewstlich mit vil der eddelen lewthe vnde schickte
eß vnde wart das eynes mit karolo, das sie welden
czien keyn prewßen weder die lithawen
streiten. alczuhand bereithe man alle ding, die
zcu der notdorfft gehorten vnde off den weg,
vnde czogen czum ersten off breßlaw. do czog
auch methe der vngerische konig vnde der groffe
von holland vnde vil andere fursten vnde herren
vnde vil andere manschafft von manchen landen
vnd stethen. dy qwomen aldo zcusampne. vnde
do sie alzo zcu breßlaw worn vnde enander
kortczeweilten, dy herren vnde fursten toten vnde
vorhatten, so worn sie geneiget zcu dem spele.
nw spelten mit mittenander der vngerische
konig vnde der groffe von holland. vnde der groffe
gewan dem konige an vi c guldyn. do wart der
konig czornig vnde betrubit. do dis sach der
groffe, do wart her bewegit yn seynem muthe
vngestummelich vnde torsticlichen.< o herre
konig, werlich dis ist eyn wunder, so alzo er seit
eyn grosßer furste des landes vnde erdreichs,
er wert gesprochen vil golden zcu haben, wy
thut er, das er so vmme wenig geldis alzo
eynen swachen muth beweysßet vnde setczet ewer
gemute yn vnrw. nw nembt war, das er vnde
alle dy andern moget sehen, das ich eweris geldis
nicht en achte noch mir dorvmme nichtes nichten
ist. ich wil eß auch nicht wenden an
meynen notcz, sunder eß zal mildiclich vor mir
geen.> do her dis gesprach, do nam her das geld,
die vi c gulden, vnde warff dy mittene vnder das
volk, das vmme sie stund. vnde von deswegen
wart der konig noch vil vnmütiger vnde nam
dovon eym orsache des czornes ader kriges.
dach alzo eyn cluger ader weißer vorsach her
das vnde gleichte sich zam em dorvmme nicht
wer vnde sweig. dornoch nicht lange alle dy
fursten vnde die mechtigen herren vnde manne
dy czogen awß von breßlaw keyn prewßen. vnde
do sie do lange hatten geharreth des frostes
vnde der gelde vnde hatten desto lengher do
geleghen, so was dach der winther alzo weich
vnde bleib zo lynde, das eß nicht gefroß, noch
eß wart alzo eyn ander jor. alzo vorloren die
herren ere mühe vnde erbeit vnde ere große
czerunge toten sie vmbesosth.
nw korthen dy genanten herren weder vmme
vnde eyn itczlicher czog yn seyn land von danne
her was. ader der crokische konig vnde
herczog bolke die erdochten betriglich, wie sie den
konig johannem vnde karolum yn wederfart von
prewßen gefohen do mochten, das sie en vil
noch honuunge mochten angeleghen vnde biß
off den letczten helbeling beschatczen. sie
wosten ader sulcher weghelogunge nicht. der konig
mit den seynen der czog off dy marg off
brandenburg vnde durch lusacien keyn lutczenburg
weither; ader karolus der kunde eß nicht
gebessern, her muste off crokaw vnde weder off
breßlaw czw czihen. nw bestalte der konig von
crockaw, wen karolus yn dy stat qweme, das
man en nicht weder herawßlisße; wen her wolde
en nicht angreiffen alzo eynen offenbaren vind.
do karolus yn dy stath crokaw qwam, do hute
man seyner heymlich, vnde sach off en, das her
nicht awß der stath czoge noch qweme. diß
merckte karolus vnde that, als her nicht
dovon woste, vnde sprach, her welde do gar
wol ruen vnde etliche tage bleiben, vnde santhe
heymlich ander boten dem hewbtmanne keyn
breßlaw zcu fusße vnde ließ em deße geschichte
sagen.
der qwam alczuhand mit iii c mannen wol
gewoppenth nohen bey eyner meylen der stat
kalis vnde bestalte do bey phorte vnde das thor
der stat eynen guten starcken hengest, den em
der hewbtman santhe, doroffe der konig karolus
entreythen vnde wegkomen. do dis vornam
der konig karolus, do qwam her vorstalt vor
das thor vnde steig off das phert vnde reith
snelle zcu den seynen, die von breßlaw worn
komen vnde en erloßen wolden. do dis vornam
der crokische konig, das der konig karolus alzo
entganghen wer, do ließ her alles gesynde vnde
diener des koniges karoli fohen, vnde synth das
her den karolum nicht selber mochte gehaben,
do ließ her frey vnde ledig dy dyener vnde das
gesynde karoli. dornoch der konig kazamirus
der vmmelag dy stat steynaw, die do gehorte
yn das breßlawsche gebitte, vnde gewan die
vnde tat do vil boße vnde schemeliche vnerliche
ding, wen her beschemte die juncfrawen, der
burger hawßfrawen dy ließ her auch beschemen.
do dis dem behemischen konige zcu wissen warth,
der die czeith an deme reyne was, do qwam
her alczuhand keyn bohemen vnde sammelte do
eyn groß heer von großen macht vnde czog vnde
vmmelag dy stath sweidenitcze vnde vorterbete
do dy vorstat vnde das gantcze land yn dem
swedenischen gebithe vnde fort gewan her auch
dy stat landishute. vnde sinth das der herczog
doselbest hatte hulffen zcu
wege brengen die wegelogunge off karolum
betriglich vnde schelklich, dorvmme der konig
johannes vnde karolus dy bleben do leghen yn
dem lande x wochen desselben herczoges vnde
vorterbethen em gar das land zcu eyner
rechunge der vorgangenen boßheit, vnde dornoch
qwemen sie weder keyn behemen yn das land.
dornoch vorging nicht lange czeit lodwicus
von beyern, der sich nanthe eynen keyßer, mit
dem vngerischen konige vnde mit dem herczogen
von osterreich vnde dem konige von
crokaw vnde dem margraffen von meyßen vnde mit
dem herczoge von der sweidenitcz, dy machten
eynen bund mittenander vnde vorbunden sich
alle eyner den andern zcu helffen obir konig
johannem vnde karolum, vnde santen em czoghebriffe,
das sie wolden angheen vnde obirczien
sam ere hewbtvinde. do dy briffe qwomen zcu
dem konige johanne vnde karolo, do erscroken
sie der newen vnde sulcher botschafft vnde santen
ere herliche boten, deme herren nicolao von
lutczenburg, erem negesten rothgeber, vnde her
heynrich, dem kamerer von mütenberg, erem
kantczeler dem obirsten, vnde ander herren zcu
lodwico, dem herren von beyern, das sye mit
em handelten vmme eyne eyntracht vnde frede,
das sie fredestages erwerben vnde man eynen
tag satczte, das sie zcusampneqwemen zcu eyner
berichtunge. do sprach lodwicus slecht, her
welde eß nicht thuen vnde sagete en abe, das
sie keynen frede mit em welden haben. do dis
horte der konig johannes, do sprach wol her:
< yn gottis namen, yn dem namen des herren,
ye mehe wir vinde haben, ye mehe wir bewtunghe
dirkrighen, vnde ich swer das bey jesu christo,
vnßerem herren, welcher mich zcum ersten
angeeth, dem wil ich alzo begegnen, das alle dy
andern erscrecken werden.> dornoch nicht lange
czeith cazimirus, der konig von crokaw, der
vmmelag dy stath saar, dy do was des herczogen
nicolai von opauia. czwhand santhe
zcu dem konige keyn proge, das her em hulffe
thete vnde seyne stat, dy do vmmelegen wer,
von dem konige cazimir retthe vnde das sie
erlost wurde. dorvmme bath her en gar fleyßlich.
do dis horte der konig johannes, do sprach
her yn gute vnde yn frolichem mute, her
welde em keyn volke nicht senden, sunder ynnen
wenig iiii taghen so welde her em zcu hulffe
komen yn seyner eygen personen mit eyner großen
menige der weppener. alczuhand der konig
johannes riff zcusampne alle dy banerherren des
reiches zcu behemen vnde sprach zcu en:< nempt
war, er edelen vnde gestrenghen manne vnde
vnßer lieben getrawen. eß muß seyn vnde thut
noth, das wir vnser reich vnde vnser vaterland
weren vnde vns schotczen vnde weder die seyn
vnde fechten, die weder vns vnde weder euch
so mit vnrecht zcien wollen, weder die müße
wir auch vnser swert vnde woffen czien. vnde
sinth der konig cazimirus zcu smocheit vnßerem
reiche zcu bohemen vnde der cronen herczog
nicolaum obirfallen hoth vnde seyne stat
vmmeleghen, an dem sie vnser maiestat swerlich
vorsereth haben, das wir nicht leichtlichen leiden
noch daulden sullen noch en mogen, wenn sich
derselbe herczog durch fredis wille vnde sicherheit
sich vnser hirschafft ergeben vnde vndertenig
gemacht hot, vnde off das vns keyne laßheit
werde zcugescreben oder zcugelegeth: so welde
wir vnde gebitten euch allen vnde eynem itczlichen,
das er alczuhand eweren harnisch vnde
woffen an euch nempt vnde seyth bereith zcu
dem streite alczuhand vnde volget mir vnde
vns noch.> do antworten dy banerherren vnde
sprochen:< herre, her konig, eß ist von aldirsher
nye recht gewest vnde man hat das gehalden
bis alhieher, das wir awßwenig dem reiche
nicht sullen czihen noch herfarthen, sunder
alhie yn deme reiche zcu behemen, wer weder
das wil seyn, das sulle wir beschotzen vnde
weren.> do sprach der konig:< das herczogthum
zcu opauia alzo ander herczogthumm yn polen,
dy gehoren an den behemischen konig vnde czu
der crone deßes reiches. dorvmmen byn ich itczunt
gereith zcu dem wege vnde wil czihen vnde
wolde gerne sehen, wer vnder euch zo turstig
wirt werden ader seyn, der hynder vns wirt
bleiben.> dieselbe nacht der konig johannes mit
v c helmen ader weppener von dem berge cotten,
do her sulche wort mit den bannerherren
hatte gehat, czog her weg vnde eilte tag vnde
nacht zcu den herczogen nicolao zcu opauia.
alczuhand volgeten em die banerherren vnde
alle edelinge des landes zcu behemen, vnde ehe
sie qwomen zcu dem genanten herczogen, do
hatten sie ii m helmen awßgenommen dy schotczen
vnde ander weppener, dy wol geharnischt worn.
deße edelinge her czenko von der leipe snelle
vorqwam mit iii c weppener vnde mit den
vngern vnde mit den andern, dy do von des
gebotes wegen des konigis dy stat des herczog
vmmeleghen, hatte eynen streith harten vnde
yagete die biß an dy stat crokaw. yn derselbigen
flocht worden iii c vngern zcu tode geslagen,
vnde edele manne worden gefangen,
vnde ehe der konig johannes qwam, do was diß
gescheen. dorvmme was eß em gar leid, das her
nicht yn sulchem gescheffte was gewest. doch
alczuhand denselbighen tag dirhub her sich mit
seynem herre vnde volke vnde czog vor crokaw
vnde vmmelag do dy stath vnde vorterbete do
das meiste teil der vorstath. do ließ der konig
cazimirus entpitten dem konige johanni, off das
der schade vnde dy verlichkeit viller personen
vormeden werde, so sulle man beide konige yn
eyner stobe vorslissen, vnde welcher denne den
andern oberwinde, der sulde mit dem andern
thuen, was her welde. synth das johannes der
konig gantcz blynd was, do entpot her em
weder, das sich der konig cazmirus auch sulde
lasßen blynden, so wolde her gerne yn gleichen
woffen vnde harnisch kemppen. dornoch bath
der konig cazimirus vnde begerte frede vnde
offschopp ader tagethe drey wochen. dy worden
em zcugesaget, vnde do dye fredistage alzo stunden,
yn den wart dy czwetracht entrichtet vnde
heyngeleget, alzo das karolo, dem margroffen zcu
merhern, sulden bleiben dy czeen thawßent marcg,
dy em do vor langher czeith cazmirus
gelegen hatte. alzo ließ en cazimir des
silbers ledig vnde alle czwetracht wart hengelegeth
vnde vorbindunghe des fredis czwischen den
herren dy do wart bestetigith, alzo das alle
fursten vnde herren, dy vor dem konige johanni
vnde karolo vor entczaget hatten, dy vorrichten
mit en vnde worden ere gute frunde doselbist.
dornoch lodwicus der beyer der santhe
seyne herliche boten zcu dem konige johanni
vnde karolo vnde ließ sie fleißig bethen, das
sie zcu em qwemen zcu eynem tage yn guthem
geleythe, vnde her welde en vor allen vnrecht
vnde gewald, den johannes, seyn son, yn der
nemunghe der hawßfrawen vnde von der
beschedunge der groffeschaft zcu tirolis,
gentczlich genugthuen. deßer tag der berichtunge
wart em zcugesagith vnde gelegit vor den
bischof zcu trier, der do des koniges johannis
vetter was. czw dem tage qwomen gar vil herren
vnde grosse mechtige lewthe off dy seyte
vnde teil des koniges johannis, dy do großen
teding vnde handelunghe hatten obir sulche
sachen wnde lastir, smoheit, die do gescheen was,
wen eß was, seder die werlid gestanden hot, for
nye gehorth noch dirfaren, das eyn sulcher
großer furste vnde edeler herre von eyner
sulchen erden vnde hawßfrawen von eynes sulchen
snoden rothes wegen alzo schelklich solde
vorrothen vnde berawbith werden. vnde do geschach
manch roth vnde vorsucht hen vnde her geweget,
vnde dis wart vorleghet, das johannes, der von der
margroffeschaft tirolis vnde von andern
seynen hirschafften von boßen vnde betriglichen
rothe durch dye seynen wer awßgeworffen vnde
vortreben, dem czemethe eß mit nichte vnde wer
em auch erlich, das her weder offneme
dye groffeschafft zcu tirolis noch dohen qweme
aber ader anderweit noch sulde auch do nicht
seyne hawßfrawe weder nemen, dy alzo
vorvnreynet wer worden mit ebroche vnde mit der
snodikeit der ebrechereye, wen sie konde nymmer
mit eren weder seyne hawßfrawe werden
noch en mochte sie lieb gehaben, als das wol
geberlich ist czwischen elichen durch sulcher
vnreynikeit vnde befleckunge willen. dach zcu
letczten qwam eß dorczw, das lodwicus von
beyern sich dorczu gab vnde vorwillete, das her
dem konige johanni vnde seynem sone, der von
seyner gesanth vnde vortreben, als gesprochen
ist, dem welde her geben das erdreich vnde land
lusacia alzo gorlitz, bautczen die stete, die do
mit gantczen eren hirschafften vnde czugehorunge
dem reichu zcu behemen sulden zcugefugit
seyn vnde gegeben werden vnde dorczu
gehoren vnde yn den zcukunfftigen czeiten bleiben,
vnde her welde dorczu geben xx m marcg pur
vnde lotig silber, dorver berlyn, brandenburg
vnde stendal deße stete dem margraffen
vorsetczen welde mith alle eren renthen vnde fruchten
vnde genyßen, dy dorczu gehoren zcu
denselben stethen, vnde dy stethe sulden behalden
werden von dem konige johanne vnde seynem
sone johanne dem jungisten, karoli bruder, vnde
sulden die besitczen alzo langhe, biß das die
xx m marcg silbers en an bereithen gelde yn der
pregischen stad gantcz vnde gar beczalt worden.
deße bethedigunge vnde vormachunge nam off
der könig johannes; ader dornoch do herbrocht
wart zcu seyme sone karolo, dem groffen zcu
merhern, vnde zcu dem andern seinem sone
johanne dem jungesten, die wolden nicht dorczu
willen vnde sprochen:< eß das vnser vater
dirwischet vnde dirgreifft dis geld, so zcustrewt
her das vnde vorczeret das vnder den reynenses
vnde helimos, alzo getewscht
vnde betroghen.> do lodwicos vornam, das dy
sone johannes des koniges solche ordenunghe
vnde vormachunghe nich wolden offnemen,
noch dorczu vorwillen, vnde wolden die nicht
bestetigen mit eren briffen, do bleib alz das,
das alzo geordnet vnde geschicket vnde
bethedinget wart, sam vngethon vnde ane crafft.
dorvmme lodwicus der beyer zer erscrack vnde
vorwunderte sich awß der moßen zer, mehe
denne ymand gesagen kan, vnde wenethe, das
diß eyn boße czeichen wer vnde würde eynen
boßen awßgang gewynnen, das dy sone des
koniges johannes eyne sulche ordenunghe vnde
vormachunge, die von sulchen erlauchten fursten
vnde herren geordenth vnde gemacht were vnde
durch eren vater offgenomen vnde geannempt
wer, das diß vorsmehen vnde nicht annemen
noch offnemen wollen, alzo yn freuelichen vnde
torstigen hochtragendem muthe vnde heicze
wedersprechen etc.
dornoch der konig johannes czoch yn
welsche landen vnde qwam keyn auion. do
fand her den bobist benedictum, der was die
czeit do yn seynem hawße, do her vil phlag
zcu komen vnde offte dorczu seyn. aldo rette
der konig mit dem bobiste benedicto vnde tath
em mancherley sache kund vnde offenbar vnde
alles gescheffte, wy es sich yn dem reiche
vorlauffen hette, vnde was em vnde seynen sonen
vnde den andern den seynen vndir awgen
komen wer vnde geschen, vnde sagete em auch
vor allen herren, dy dye kore vnde außirwelunge
hatten, wye das lodwicus von beyern wer
nicht eyn worhaftig keyßer, wen her wer wedir
dye romische kirche vnde weder dye cristenheit
vnde hette eynen bruder der mynnerorden zcu
eynem bobiste gesatczt, der hette en gecroneth
zcu eynem keyßer. do dis horte der heilige
vater der bobist benedictus vnde seyne cardinalen,
do qwomen sie zcusampne zcu eyner
erwelunge eynes koniges vnde erweleten eyntrechticlich
karolum zcu eynem konige der romer,
der do margroffe was yn merhern. alzo was
karolus eyn romischer konig seliglichen. amen.