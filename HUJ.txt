ez was hie bevor ein arm man,
der so lutzel gutes gwan,
daz er vil selten sat wart.
do het er einen hovewart;
dem enweste er waz geben,
noch enweste, wes er selbe mohte leben.
da von so wart der hunt so swach,
daz man in chume leben sach.
nu was ein burc da nahen bi.
< ich wil sehen, ob da iemen si,>
gedaht er,< der sich ruch erbarmen
uber mich tot armen.>
diu burc het einen reichen wirt.
swaz den luten froude birt,
des volgte im ein michel teil.
nu gehalf dem hunde sin heil,
daz er fur des wirtes tisch cham,
und sin da nieman war nam
wan des wirtes heshunde.
swelcher in an begunde
loufen, als er solde,
und in uzbizen wolde,
vor dem leit er sich der nider
und tet niht anders darwider,
wan daz er den zagel ruorte,
unz er den zorn cefuorte.
do er sich also chunde ergebn,
da von liezen si in leben.
doch begunde er in entwichen
und alumbe suchen
under den benchen, da ez vinster was;
da beiagt er, daz er wol genas.
do der arm hovewart
ein wenich chreftiger wart,
do begunder fur die tische gen,
under die hessehunde sten.
als er ein bein da gevienc,
swelch hessehunt dar gienc,
dem liez erz nider vallen.
sus geschuf er mit in allen,
daz si in bi in verdolten.
des si da niht wolten,
daz duhte aber in ein wirtschaft.
nu gwan er schiere solch chraft,
waz im in den munt quam,
daz im deheiner daz en nam.
daz chom da von: er werte sich.
er duhte sich so heimlich,
daz er sich satzte wider sie
und in des sinen niht enlie.
die hunde musen diche iagen,
daz si etwenne in siben tagen
niht enchamen wider heim.
so wurden im elliu diu bein,
die si alle solden ezen.
der wart er so vermezzen,
het in ein lewe bestan,
er wolt ez im niht vertragn han.
so die hunde danne chamen wider,
so warf er ir einen nider
vor dem tische, und aber einen,
und wolt si an den beinen
deheinen gwalt lazen han.
do mohtens im niht widerstan:
si waren von iagen so chranc,
daz er si sanfte betwanc.
von siner frævelichen chraft
musen si sin meisterschaft
ze allen ziten liden
und musen in vermiden,
als er ein leu wære.
nu gelichet disem mære:
swa ein gebouer zehove gat,
der da heime niene hat,
und gesmechet der suzen spise,
so gebaret er in der wise,
als er mit alle ein schaf si.
unz er in gewonet bi.
daz er zehove wirt erchant,
so muz er sich iesa zehant
den edelen gelichen
und wil den niht entwichen.
so beginnet er danne liegen,
beidiu losen und triegen.
sin smeichen wirt so manichvalt,
daz man im bevilhet einen gwalt.
des wirt er danne so here,
daz er die edelen immer mere
dar nach verdruchet, swa er mac.
under den fuzen er zem ersten lac.
der meister denne wil wesen
und wil die chume lan genesen,
dar an tut er rehte,
also wil daz ungeslehte.
daz ungeslæhte ist also gemuot,
wirt im gewalt ode guot,
daz er niemen behalten wil.
der selben vinde ich nu so vil,
daz ir der tyevel muze phlegen.
ichn tun in anders dehen segen.