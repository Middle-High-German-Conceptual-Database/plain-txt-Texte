ez sint guotiu niuwe maere,
daz die vogel offenbaere
singent, dâ man bluomen siht.
zen zîten in dem jâre
stüende wol, daz man vrô waere,
leider des enbin ich niht:
mîn tumbez herze mich verriet,
daz muoz unsanfte unde swaere
tragen daz leit, daz mir beschiht.
diu schoenest und diu beste vrowe
zwischen dem roten und der sowe
gap mir blîdeschaft hie bevorn.
daz ist mir komen al ze riuwen
durch tumpheit, niht von untriuwen,
daz ich ir hulde hân verlorn,
die ich zer besten hete erkorn
oder in der welte mohte schowen.
noch sêre vürhte ich ir zorn.
al ze hôhe... minne
brâhten mich ûz dem sinne.
dô ich ir ougen unde munt
sach wol stên und ir kinne,
dô wart mir daz herze enbinne
von sô süezer tumpheit wunt,
daz mir wîsheit wart unkunt.
des bin ich wol worden inne
mit schaden sît ze maniger stunt.
daz übel wort sî verwâten,
daz ich nie kunde verlâten.
dô mich betrouc mîn tumber wân,
der ich was gerende ûz der mâten.
ich bat sî in der kartâten,
daz sî mich müese al umbevân.
sô vil het ich niht getân,
daz sî ein wênic ûz strâten
durch mich ze unrehte wolte stân.
< ich bin vrô, sît uns die tage
liehtent unde werdent lanc>,
sô sprach ein vrowe al sunder clage
vrîlîch und ân al getwanc.
< des segg ich mînen glücke danc
daz ich ein sulhe herze trage,
daz ich durh einen boesen tranc
an mîner blîschaft nie mê verzage.>
hie hete wîlent zeiner stunde
vil gedienet och ein man,
sô daz ich nu wol guotes gunde;
des ich ime nu niene gan,
sît dat hê den muot gewan,
dat hê nu eischen begunde,
dat ich im baz entseggen kan,
danne hê'z an mir gewerben kunde.
ez kam von tumbes herzen râte,
ez sal ze tumpheit och ergân.
ich warnite in alze spâte,
daz hê hete missetân.
wie mohte ich dat vür guot entstân,
dat hê mich dorpelîche baete,
dat hê muoste al umbevân?
...
ich wânde, dat hê hovesch waere,
des was ime ich von herzen holt.
daz segg ich ûch wol offenbaere:
des ist hê gar âne schult.
des trage ich mir ein guot gedolt
- mir ist schade vil unmaere -
hê iesch an mir ze rîchen solt,
des ich vil wol an ime enbaere.
swer mir schade an miner vrowen,
dem wünsche ich des rîses,
dar an die diebe nement ir ende.
swer mîn dar an schône mit trouwen,
dem wünsche ich des paradîses
unde valte ime mîne hende.
vrâge iemen, wer si sî,
der bekenne sî dâ bî:
ez ist diu wolgetâne.
gnâde, vrowe, mir,
der sunnen gan ich dir,
sô schîne mir der mâne.
swie mîn nôt gevüeger waere,
sô gewunne ich liep nâch leide
unde vröide manicvalde,
wan ich weiz vil liebiu maere:
die bluomen springent an der heide,
die vogel singent in dem walde.
dâ wîlent lac der snê,
dâ stât nu grüener klê,
er touwet an dem morgen.
swer nu welle, der vröwe sich,
niemen noet es mich:
ich bin unledic von sorgen.
tristran muose sunder sînen danc
staete sîn der küneginne,
wan in daz poisûn dar zuo twanc
mêre danne diu kraft der minne.
des sol mir diu guote sagen danc,
wizzen, daz ich sölhen tranc
nie genam und ich sî doch minne
baz danne er, und mac daz sîn.
wol getâne,
valsches âne,
lâ mich wesen dîn
unde wis dû mîn.
sît diu sunne ir liehten schîn
gegen der kelte hât geneiget
und diu kleinen vogellîn
ir sanges sint gesweiget,
trûric ist daz herze mîn.
ich waene, ez wil winter sîn,
der uns sîne kraft erzeiget
an den bluomen, die man siht
in liehter varwe
erblîchen garwe;
dâ von mir beschiht
leit und anders niht.
in den zîten von dem jâre,
daz die tage sint lanc
und daz weter wider klâre,
... sô verniuwent offenbâre
diu merlîkîn ir sanc;
diu uns bringent liebiu maere.
got mac er sîn wizzen danc,
swer hât rehte minne
sunder riuwe und âne twanc.
die mich darumbe wellen nîden,
daz mir leides iht beschiht,
daz mac ich vil sanfte lîden,
mîne blîtschaft vermîden
und wil darumbe niht
noch gevolgen den unblîden
dâ nâch, daz sî mich gerne siht,
diu mich dur die rehten minne
lange pîne dolen liet.
ich wil vrô sîn durch ir êre,
diu mir daz hât getân,
daz ich von der riuwe kêre,
diu mich wîlent irte sêre.
daz ist mich nû sô vergân,
daz ich bin rîch und grôz hêre,
sît ich si muoste al umbevân,
diu mir gap rehte minne
sunder wîch unde wân.
< der blîdeschaft sunder riuwe hât
mit êren hie, der ist rîche.
daz herze, dâ diu riuwe inne stât,
daz lebet jâmerlîche
er ist edel unde vruot,
swer mit êren
kan gemêren
sîne blîtschaft, daz ist guot.>
diu schoene, diu mich singen tuot,
si sol mich sprechen lêren,
dar abe, daz ich mînen muot
niht wol kan gekêren.
sî ist edel unde vruot.
swer mit êren
kan gemêren
sîne blîdeschaft, daz ist guot.
in den zîten, daz die rôsen
erzeigent manic schoene blat,
sô vluochet man den vröidelôsen,
die rüegaere sint an maniger stat
durch daz, wan sî der minne sint gehaz
und die minne gerne noesen.
got müez uns von den boesen loesen.
man darf den boesen niht suochen,
in wirt dicke unsanfte wê,
wan si warten unde luochen,
alse der springet in dem snê:
des sint sî vil deste mê gevê,
des darf doch niemen ruochen,
wan si suochen birn ûf den buochen.
diu welt ist der lîhtecheite
alze rüemeclîchen balt.
harte kranc ist ir geleite,
daz tuot der minnen gewalt.
diu lôsheit, die man wîlent schalt,
diu ist versüenet über al,
die boesen site werdent alt:
daz uns lange weren sal.
des bin ich wol getroestet iemer mêre,
daz mich die nîdigen nîden.
nît und al boesiu lêre
daz müeze in daz herze snîden,
sô daz si sterben und deste ê.
ich wil leben mit den blîden,
die ir zît vroelîche lîden
ich wil durch ir nîden
mîne blîdeschaft niht vermîden.
dô man der rehten minne pflac,
dô pflac man ouch der êren.
nu mac man naht unde tac
die boesen site lêren.
swer diz nu siht und jenez dô sach,
owê, waz der nu klagen mac!
tugende welnt sich nû verkêren.
die man sint nu niht vruot,
wan sie die vrowen schelten,
ouch sint sî dâ wider guot,
daz sî in ez niht wol vergelten.
swer daz schiltet, der missetuot,
er sich bî genern muoz.
der brüevet selbe melden,
die gedîhent selden.
swer ze der minne ist sô vruot,
daz er der minne dienen kan,
und er durch minne pîne tuot,
wol im, derst ein saelic man!
von minne kumet uns allez guot,
diu minne machet reinen muot,
waz solte ich sunder minne dan?
ich minne die schoenen sunder danc
ich weiz wol, ir minne ist klâr.
obe mine minne ist kranc.
sô wirt ouch niemer minne wâr.
ich sage ir mîner minne danc,
bî ir minne stât mîn sanc,
er ist tump, swers niht geloubet gar.
man seit al vür wâr
nu manic jâr,
diu wîp hazzen grâwez hâr.
daz ist mir swâr
und ist ir misseprîs,
diu lieber habet ir amîs
tump danne wîs.
diu mê noch diu min,
daz ich grâ bin,
ich hazze an wiben kranken sin,
daz niuwez zin
nement vür altez golt.
si jehent, si sîn den jungen holt
durch ungedolt.
in dem aberellen
sô die bluomen springen,
sô loubent die linden
und gruonent die buochen,
sô habent ir willen
die vogele und singen,
wan si minne vinden,
aldâ si suochen
an ir gnôz,
wan ir blîdeschaft ist grôz,
der mich nie verdrôz.
wan si swîgen al den winter stille.
dô si an dem rîse
die bluomen gesâhen
bî den blaten springen,
dô wâren si rîche
ir manicvalten wîse,
der si wîlent pflâgen.
si huoben ir singen
lûte und vroelîche,
nider und hô.
mîn muot stât alsô,
daz ich wil wesen vrô.
reht ist, daz ich mîn gelücke prîse.
mohte ich erwerben
mîner vrowen hulde!
künde ich die gesuochen,
als ez ir gezaeme!
ich sol verderben
al von mîner schulde,
sî enwolte ruochen,
daz si von mir naeme
buoze sunder tôt
ûf gnâde und durch nôt,
wan ez got nie gebôt,
daz dehein man gerne solte sterben.
got sende ir ze muote,
daz si ez meine ze guote,
wan ich vil gerne behuote,
daz ich ir iht spraeche ze leide
und iemer von ir gescheide.
mich bindent sô vaste die eide,
minne und triuwe beide.
des vürhte ich sîn als daz kint die ruote.
si ist sô guot und ist sô schône,
die ich nu lange hân gelobet.
solt ich ze rôme tragen die krône,
ich saste ez ûf ir houbet.
maniger spraeche: sehent, er tobet!
got gebe, daz sî mir lône!
wan ich taete, ich weiz wol wie,
lebt si noch, als ich si lie;
sô ist si dort, und ich bin hie.
si tet mir, dô si mir sîn gunde,
vil ze liebe und ouch ze guote,
daz ich noch ze etlîcher stunde
singe, sô mir sîn wirt ze muote.
sît ich sach, daz sî die huote
sô betriegen kunde
sam der hase tuot den wint,
so gesorget ich niemer sint
umbe mînes sunes tohter kint.
gerner het ich mit ir gemeine
tûsent marke, swâ ich wolte,
unde einen schrîn von golde,
danne von ir wesen solde
verre siech und arme und eine,
des sol si sîn von mir gewis,
daz daz diu wârheit an mir is.
ez tuont diu vogelîn schîn,
daz siu die boume sehent gebluot,
ir sanc machet mir den muot
sô guot, daz ich vrô bin
noch trûric niht kan sîn.
got êre sî, diu mir daz tuot,
al über den rîn.
daz mir der sorgen ist gebuot,
aldâ mîn lîp verre ist in ellende.
ez habent die kalte nähte getân,
daz diu löuber an der linden
winterlîche val stân.
der minne hân ich guoten wân
und weiz sîn nû ein liebez ende
daz ist mir zem besten al vergân,
dâ ich die minne guot vinde
und ich mich ir aldâ underwinde.
die noch nie wurden verwunnen
von minnen alse ich nu bin,
die enmugen noch enkunnen
niht wol gemerken mînen sin,
ich hân aldâ minne begunnen,
dâ mîne minne schînen min,
danne der mâne schîne bî der sunnen.
diu zît ist verklâret wal,
des ist doch diu welt niht,
wan sî ist trüebe unde val,
der si rehte besiht.
die ir volgent, die jehent,
daz sî sich boeset ie lanc sô mê,
wan sî der minne abe ziehent,
die ir wîlent dienten ê.
swer den vrowen setzet huote,
der tuot dicke, daz übel stêt.
vil manic man treit die ruote,
dâ er sich selben mite slêt.
swer den übeln site gevêt,
der gêt vil ofte unvrô mit zornigem muote.
des pfliget niht der wîse vruote.
alse die vogel vroelîchen
den sumer singende enpfân,
und der walt ist loubes rîche
und die bluomen schône stân,
sô ist der winter gar vergân.
mîn reht ist, daz ich wîche
dar mîn herze staeteclîche
von minnen ie was undertân.
der schoene sumer gêt uns an,
des ist vil manic vogel blîde,
wan si vröwent sich ze strîte
die schoenen zît vil wol enpfân.
jârlanc ist rehte, daz der har
winke dem vil süezen winde.
ich bin worden gewar
niuwes loubes an der linde.
die minne bit ich unde man,
diu mich hât verwunnen al,
daz ich die schoenen dar zuo span,
daz si mêre mîn geval.
geschiht mir als dem swan,
der dâ singet, als er sterben sal,
sô verliuse ich ze vil dar an.
diu minne betwanc salomône,
der was der alrewîseste man,
der ie getruoc küniges krône.
wie mohte ich mich erwern dan,
si twunge ouch mich gewalteclîche,
sit sî sölhen man verwan,
der sô wîse was und ouch sô rîche?
den solt sol ich von ir ze lône hân.
schoeniu wort mit süezeme sange
diu troestent dicke swaeren muot,
diu mac man gerne halten lange,
wan siu sint alzoges guot.
ich singe mit trüeben muoten
der schoenen vrowen und der guoten.
ûf ir trôst ich wîlent sanc,
si hât mich missetroestet, des ist lanc.
ir stüende baz, daz sî mich trôste,
danne ich durch sî gelige tôt.
wan sî mich wîlent ê getrôste
ûz maniger angestlîcher nôt.
als sîz gebiutet, ich bin ir tôte,
wan iedoch sô stirbe ich nôte.
ich lebet ie mit ungemache
siben jâr, ê ich iht spraeche
wider ir willen ein wort,
daz si wol hât gesehen und gehôrt
und wil doch, daz ich klage mîne sêre.
joch ist diu minne, als si was wîlen êre.
swenne diu zît alsô gestât,
daz uns koment beidiu bluomen und gras,
sô mac sîn alles werden rât,
dâ von mîn herze trûric was.
des vröwent sich diu vogelkîn,
wurde iemer sumer als ê.
lât die welt mîn eigen sîn,
mir taete iedoch der winter wê.
< durch sînen willen, ob er wil,
tuon ich einez und anders niht.
des selben mac in dunken vil,
daz niemen in sô gerne siht.
ich wil behalten mînen lîp.
ich hân vil wol genomen war,
daz dicke werent schoeniu wîp
von solheme leide missevar.>
die dâ wellen hoeren mînen sanc,
ich wil, daz si mir sîn wizzen danc
staeteclîche und sunder wanc.
die ie geminneten oder noch minnen,
die sint vrô in manigen sinnen -
des die tumben niene beginnen,
wan sî diu minne noch nie betwanc -
noch ir herze ruochte enbinden.
swer wol gedienet und erbeiten kan,
dem ergêt ez wol ze guote.
dâr an gedâht ich menegen tac.
got weiz wol, daz, dô ich ir kunde alrêst gewan,
sît diende ich ir mit selhem muote,
daz ich nie zwîvels gepflac.
lônet mirs diu guote,
wir zwei betriegen unser huote!
waer ich unvrô dar nâch, alse ez mir stât,
daz waere unreht unde wunder,
sît al mîn leit nâch liebe ergât.
diu minne ist, diu mîn herze al umbevâhet.
dâ ist nie dehein dorpeit under
wan blîschaft, diu die riuwe slât,
des bin ich des gesunder,
riuwe ist mir ie langer unkunder.
swenne ich bî der vil hôchgemuoten bin,
sô muoz ich wol von schulden vröide hân.
si hât betwungen allen mînen sin:
ich bin ir dienestes iemer undertân.
sô wol mich des, daz ich si ie gesach,
sît si wendet sorge und ungemach.
ir vil minneclîcher lîp
der liebet vür elliu wîp.
swer mir ân alle schulde sî gehaz,
dem müeze wol von schulden leit geschehen.
ist er mir vîent, sô sage umbe waz,
ob man im der volge mac gejehen.
der boesen haz ich gerne dienen wil:
swâ ich die weiz, dâ ist mîn gar ze vil.
swer sî mir mit triuwen bî,
der sî vor allem leide vrî.
wan sol den vrowen dienen unde sprechen,
sô man aller beste kan,
mit zorne niemer niht an in gerechen:
des wirt saelic lîht ein man.
swie gelinge mir dar an,
jâne sol in niemer lobes an mir gebrechen:
lasters ich in nienen gan.
swer den vrouwen an ir êre
gerne sprichet âne nôt,
seht, der sündet sich vil sêre
und ist ouch der sêle tôt,
wand wir sîn alle
von den vrowen komen;
swie wir setzen sî ze schalle,
maniger wirt von in ze vromen.
< manigem herzen taet der kalte winter leide;
daz hât überwunden walt und ouch diu heide
mit ir grüener varwe kleide.
winter, mit dir al mîn trûren hinnen scheide!
swenne der meie die vil kalten zît besliuzet
und daz tou die bluomen an der wise begiuzet
und der walt von sange diuzet,
min lîp des an... vröiden wol geniuzet.
mîn liep mac mich gerne zuo der linden bringen,
den ich nâhe mînes herzen brust wil twingen.
er sol tou von bluomen swingen:
ich wil umb ein niuwez krenzel mit im ringen.
ich weiz wol, daz er mir niemer des entwenket,
swaz mîn herze vröiden an sînen lîp gedenket,
der mir al mîn trûren krenket,
von uns beiden wirt der bluomen vil verrenket.
ich wil in mit blanken armen umbevâhen,
mit mînem rôten munde an sînen balde gâhen,
dem mîn ougen des verjâhen,
daz si nie sô rehte liebes niht gesâhen.>
mir hete wîlent ze einen stunden
so wol gedienet ein man,
daz ich ime wol guotes gunde;
des ich ime nu niht gan,
sît daz er den muot gewan,
daz er an mich eischen begunde,
des ich ime baz verzîhen kan,
denne er ez umbe mich gewerben kunde.
ich wânde, daz er hovesch waere,
darumbe was ich ime holt.
daz rede ich nu wol offenbaere:
des ist er von mir unverscholt.
des habe ich guot gedolt:
sîn schade der ist mir unmaere.
er iesch alze rîchen solt,
des ich von ime doch wol enbaere.
er gert alze ungevüeger minnen,
an mir der vant er niet.
daz wîze er sînen kranken sinnen,
daz ime sîn tumpheit so geriet,
swaz schaden ime dâ von beschiet.
des mac er wol werden inne,
daz er sîn spil niht wol beschiet:
er brichet ê, danne er ez gewinne.