uolrich von winterstetten leich
ûf lieben wân ich alles gân der schoenen under ougen,
an allen wanc ist mîn gedanc bî ir, dast âne lougen.
nu dinge ich doch daz sî mir noch genâde welle erzougen.
und würde mir ein gruoz von ir mit minneblicken tougen,
seht, sô würde jâmers bürde von mir alsô gar verjagt,
daz ich tumber mînen kumber het vil schier dâ von verklagt.
frouwe minne, twinge ir sinne unde ir herze daz si mir
mit ir willen müeze stillen sende nôt diech hân von ir.
ich hân den wân der mich niht lât
von dir: tuo mir nu selhen rât
daz mîne pîne wider dich
und herzen smerzen enden sich.
frouwe, dîn lachen daz mehte mir machen
der fröiden vil unde swachen die nôt
von der ich wachen muoz dicke den sachen,
dâ von mîn herze muoz krachen. der tôt
wære lîhte, ob ich die bîhte het getân, mir bezzer vil,
danne ich wære lange in swære und ichs niht kunde wizzen zil;
wande ich lange leitlich blange, dar zuo siuftebernde klage
solde mîden. ich muoz lîden disen kumber alle tage.
nu wol, ich sol vil gerne hân
dur dich swaz mich mac nôt bestân.
nieman kan mîn gemüete
sô gar betwingen. küniginne,
hilf dar inne mînem sinne,
ê daz ich tumber wüete.
lâ mir gelingen, troesterinne,
sît ich brinne in dîner minne,
alse in glüete ich mich verbrüete, wil mir niht dîn rôter munt
und dîn güete, der got hüete, tuon ein lieplich küssen kunt,
sost mîn swære klagebære mînen friunden unde ouch mir,
ich muoz sterben alde erwerben fröideberndez heil an ir.
tuot sî mich frî vor selher nôt,
daz ist ein list mir für den tôt.
vil süeze, büeze mir den pîn!
du solt mir holt von schulden sîn;
wan ich dich meine, vil süeze vil reine,
mit triuwen, fröide erscheine du mir
daz ich al eine die swære iht beweine.
mîn wille der ist niht kleine gen dir.
dâ von kêre dur dîn êre mir ze guote mînen sanc!
wil dîn hulde mîn unschulde erkennen, sost mîn trûren kranc
frouwe, ich kroene dîne schoene sunderbâr für elliu wîp:
vor in allen muoz gevallen mir dîn minneclîcher lîp.
nemt war wie gar ir kiuscher muot
von schanden banden ist behuot!
si hât den rât der fröide birt,
swie er mir her nâch kûme wirt.
dâ von trûret unde sûret mir der muot und ouch daz leben.
junge und alde, erteilet balde, ob sî mir helfe süle geben!
die frechen sprechen alle jâ:
deswâr mîn hâr wirt anders grâ.
sumerzît uns gît âne widerstrît
vil der wunnen in den landen wît.
kalder snê tet ê kleinen vogeln wê,
gar zergangen was der grüene klê.
dâ von gar stuont bar liehter bluomen schar
anger heide unwunneclîchen var.
seht, der hât die wât diu im wol an stât
von des liehten meien hantgetât.
der kalte winder lanc die kleinen vogel twanc
dar zuo allen ir gesanc,
daz ir hôher muot wart kranc;
des hab er undanc.
dar zuo der grüene walt des argen rîfen kalt
harte schedelîche engalt;
wan sîn loup des wart gevalt
vil und ungezalt.
der vogelîne dôz und ir vil süezer kôs
der ist worden alsô grôz.
werst an fröiden ir genôz?
sî sint sorgen blôz.
ach alsô wære ouch ich, ob baz bedæhte sich
ein vil reine wîp dur mich,
diu hât gen mir ir gerich:
dast ungemenlich.
deist mîn klage diech trage nû vil mange tage,
daz mîn herze stât in jâmers wage.
dirre pîn muoz sîn leider lange mîn,
wil si mir niht tuon ir helfe schîn.
sus hât mîn frouwe guot versenket mînen muot,
daz er leider ist unfruot.
waz touc mir des meien bluot,
ob si niht entuot
durch mich ein kleine dinc: si spreche< froelich sprinc!
ich wil lônen dir, nu sinc!>
frouwe minne, sî des twinc
âne widerwinc!
mîn sinne, minne, die erouge ich dir:
verborgen sorgen, sich, daz gîst du mir,
wan ich hân von ir
niht mê wan wê, sît minne mir gebôt
deich kunne unwunne und senelîche nôt
biz ir mündel rôt
vil suoze in gruoze lache mich an.
sost sorgen vart mir gar verspart,
von leide ich scheide, senender man.
deswâr mir wart nie wîp sô zart.
mir wære kumber gar unmære,
swie ir munt nâch rôsen wolgevar
der swære tæte mich nu lære
die ich hân verborgen lange har.
uf sô rehte lieben wân
wil ich fröide hân und muoz mîn trûren fürder stân.
ich wil âne sorge leben,
nâch den fröiden streben; wil sî mir hôchgemüete geben,
sô gwinne ich fröiden vil, ob mir diu liebe wil
teilen mite ir minne spil,
nâch der ich dâ harte kil
âne trôstes zil.
sist minne ein blüendez zwî. swa ich in dem lande sî,
sô gedenke ich dicke ahî,
solde ich ir nu wesen bî,
sorgen wurde ich frî.
ir blic den stric mir hât geriht der minne, daz ist wâr,
dar in ich bin gevallen gar ân allen valschen vâr.
wil sî, sost frî mîn lîp vor selhem bande.
ir jugent die tugent erwelt hât für die schande:
man sol vil wol gedenken ir zem besten in dem lande,
swer rehte erspeht ir lîp und ouch ir kiusche wol erkande.
lâ, frouwe, mich niht engelten daz ich bin tumber sinne,
wan ich vergizze doch selten ze guote dîn dar inne.
mîn muot ist guot, swie tump er sî gen dir, dast âne lougen:
nim war, wie gar ich dir ze dienste bin gebunden tougen.
swenn ich an dich gedenke, sost mîn sorgen gar verswunden;
dar nâch wirt gâch ze fröiden mir aldâ zen selben stunden.
alsô wirt frô mîn herze und mîn gemüete:
si hât den rât der heizet wîbes güete.
ir ougen vil tougen mir blickent dur mîn herze,
ir lachen kan machen mir bitterlîche smerze.
si wil mich vil nâch ûf den tôt betwingen.
wil sî dâ bî mir swære niht erringen,
son kan nieman geprüeven wol mîn hovelîchez singen.
nu wende und ende mîne klage, lâ mir an dir gelingen!
frouwe, schouwe enzît die nôt, ê liebe enkliebe daz herze mîn!
diu swære wære mîn bitter tôt: vil süeze, büeze mir nu den pîn!
nu sich an mich, troesterinne!
dîn minne die sinne hât mir alsô hin genomen,
daz ich ir gar stên leider bar.
dur dich wil ich leben dar inne.
beginne gewinne der fröiden mir lâ wider komen,
daz trûren schar hin balde var.
sô wolde ich froelîch singen den kinden disen reien,
und tanzen lachen springen bî pfaffen und bî leien.
ich möhte, töhte mir mîn sanc, noch mêre hân gemachet
von ir diu mir tuot fröide kranc und mîne sinne swachet.
ich sage die klage den friunden mîn: die mügen daz alle schouwen
daz nie vervie mîn langer pîn gen mîner lieben frouwen.
nu wende volende unde swende die nôt, deswâr ald ich verdirbe,
ich dulde âne schulde nâch hulde den tôt, ob ich ir niht erwirbe.
sol nû mîn singen mir niht bringen wol gelingen,
guot gedingen âne twingen, daz lât iuch erbarmen!
mîn trôst ist kleine, frouwe reine, die ich meine,
fröide erscheine mir al eine, troeste mich vil armen!
got wolde, ich solde tougenlîchen an den blanken armen
nâch lône schône minneclîchen ganze naht erwarmen.
sô wære unmære swære mir und wolde ouch von den armen
...
... heiâ nu hei!
geschiht ez niht, sost gar ein wiht mîn fröide und muoz mîn herze enzwei.
nemt war wie gar was der meie vollenbrâht,
des wât zergât, die der sumer hât erdâht.
der sneit sîn kleit beide ûf berge und in dem tal,
dâ sanc erklanc der vil lieben nahtegal.
aller sorgen frî ûf grüenem zwî
ir muot was guot, ze sange snel.
dâ bî wunnen spil si dônde vil,
ir stimme diu was hel
und was fröiden vol; si sanc sô wol,
ir schal ergal al in den walt.
kleiner vogel dôz der was sô grôz,
si wâren fröiden balt.
ir singen kund bringen der welte hôhen muot.
diu ouwe mit touwe stât leider unbehuot,
der anger niht langer mac bluomen lieht getragen,
diu heide stêt leide; des muoz ich lerchen klagen.
den kinden bî linden der schate ist nû benomen,
die'nkunnen der wunnen nu leider niht bekomen.
ir krenzel, ir swenzel die wâren sô gemeit,
der winder hin hinder si twinget; dast mir leit.
ich tumber den kumber liez ich wol alsô sîn,
gæb hiure mir stiure mîn süeze troesterîn,
diu wendet und endet wol mînes herzen nôt.
nein, süeze, daz büeze mit dînem munde rôt!
dîn smieren kan zieren schône dich, vil sælic wîp.
dîn lachen machen kan wol senden siechen man.
dîn ougen vil tougen kunnen wol dur ganzen lîp
in herzen smerzen füegen: frouwe, sich dar an!
dîn jugende mit tugende hât sô minneclîchen schîn.
ich kroene, schoene, dich für al des meien bluot.
ach reine, nu meine mich, vil liebe frouwe mîn!
von leide scheide, troeste mînen senden muot!
unde tuost du daz, deswâr sô wirt mir baz
und zergât mîn leit,
sît ich nie vergaz, swâ man noch güete maz,
dîner werdekeit.
ich bin dir undertân und dâ bî sunder wân
dir ze dienste erborn;
du solt geniezen lân mich, frouwe, daz ich hân
dich mir ûz erkorn.
vor allen gevallen muoz mir dîn wîplich sin.
nu ahte und trahte wie ich dîn eigen bin
und lâze die strâze mir noch ze wunne zemen!
dîn êre von sêre sol mich ze fröiden nemen.
diu minne mir sinne enzucket mit ungewinne:
est wunder besunder behabe ich den lîp dar under.
vil süeze, daz büeze, ê daz ich verderben müeze!
ich stirbe, verdirbe, ist daz ich niht heil erwirbe.
sus muoz ich în sorgen vil dicke worgen den âbent, den morgen und elliu zît:
diu liebe, diu reine die ich dâ meine mir füeget den klagelîchen strît.
ach frouwe, gedenke, die swære verkrenke, sît ich niht enwenke mit dienste an dir!
dur wîplîche êre mir leit verkêre mit fuoge nâch hovelîcher gir.
ach frouwe, dîn schouwe gelîchet der rôse in touwe,
dîn güete der blüete des meien, und dîn gemüete.
nemt war gar dar wie mich diu schoene twinget swar ich var!
mîn muot guot fruot wirt an mir, ob si lobelîche tuot.
ich singe, ich ringe mit manigem dinge nâch lônes stat:
dur triuwe gip niuwe mir fröid, der ich dich ie bat.
nu lône mir schône dur reht, aller wîbe krône,
und wîse mich lîse ze fröiden sît ich dich prîse.
mit willen solt dû mir stillen die senden nôt und mîne klage;
sô würde mir jâmers bürde geringet diech dâ trage.
mirst ande daz dir ze pfande mîn herze stêt sô lange her;
daz lâze nâch minnen mâze mir ledic, dast mîn ger!
nu blicke mir dicke( daz loeset die minnen stricke)
mit ougen vil tougen und troeste mich sunder lougen!
diu sint sô klâre daz spriche ich zwâre vil offenbâre und ist wol schîn,
dîn liehtez antlütze für truren nütze, daz ist an dem gelouben mîn.
dîn munt nâch rôsen gevar kan kôsen wol sunder lôsen tugende wort.
nu grüeze mich suoze mit süezem gruoze, sô vinde ich mîner fröiden hort.
swer wunne kunne rehte spehen
an wîbe lîbe und ouch ir muot,
ir zühte tühte muoz er jehen;
vor schanden banden siest behuot.
mit kluogen fuogen siest erzogen
nâch êre lêre tugende rîch,
ir wirde girde ist unbetrogen,
ir minne sinne zühteclîch.
lop kan sî verschulden wol,
wan sist aller tugenden vol
diu vil reine fruht.
ach sî ist so rehte guot,
doch beswært si mir den muot,
diu fröide hât von mir fluht.
minne, süeze troesterîn,
tuo mir dîne helfe schîn,
alder ich bin tôt.
twinc die lieben alse mich
oder ez wirt ungemenlich:
ich lebe in senender nôt.
mich krenket, versenket, swie minne mül niht gedenket.
ê liebe zerkliebe, mîn herze mir gar zerstiebe.
ich bin versêret: diu sorge mir mêret, gedinge si kêret der fröiden dan.
wil minne verleiten mit arebeiten mich alsô fröidelôsen man?
ich hân nu lange mit mînem gesange der fröiden gedrange gevolget nâch.
des ist diu minne mîn meisterinne und ist ir leider von mir gâch.
nu singen, nu singen; dannoch harte erspringen
den reien, den reien, pfaffen unde leien.
nu lâzen, nu lâzen reien an der strâzen:
die rîfen, die rîfen welnt uns hie begrîfen.
hoppen und zoppen zer stuben dâ wir vinden die:
gesungen gesprungen wirt dâ baz danne hie.
schouwen die frouwen, die helfent uns den reien treten;
wunder besunder kumt ir dar ungebeten:
guote, guote mit vil hôhem muote,
gêse, gêse, dar zuo angenêse;
gîsel ein rîsel hât sî gemachet alse glanz,
jiutel ein biutel den bringets an den tanz.
hille vil stille diu kumt geslichen zuo zuns dar,
anne kumt danne: sô grôz sô wirt diu schar.
stolzen leien, alsô tuot: singet diz gedoene!
klâren megde, ir lât niht abe, ir tretet an den rinc!
ie der man nem in den muot sîne frouwen schoene,
ie der diernen wirt ein knabe, alsust ein jungelinc.
lât den seiten vor bereiten wie man dâ palliere.
swer niht langen müge gedrangen, der gê für die tür.
nâch der gîgen sol er sîgen, swer ez kundewiere;
lâzâ wîchen: er sol slîchen schône in lobes kür.
erwinden, erwinden, ez wirt den müeden kinden
ze lenge, ze lenge und ouch ze strenge.
verirret, verirret ist daz der seite erkirret:
nu hoeren, nu hoeren, er wil uns toeren.
gesungen den jungen het ich wol mê: waz hulfe daz?
swer gerne in lerne, dem linge deste baz.
mîn herze von smerze wil mit dem seiten rehte enzwei;
des wüefet und rüefet ez lûte< heiâ hei!>
swer die wunne wol prüeven kunne, der sî des gemant,
wan diu zît ist wunneclîch gestalt.
man mac schouwen an velt, an ouwen, daz ist mir bekant:
die sint nu komen ûz leide.
vogel singen vil suoze erklingen hoert man über al:
sît ir stimme diuzet dur den walt.
wie gar schône in süezem dône schellet nahtegal
und lerche über heide.
der anger lît ân allen strît mit bluomen wol bespreit,
den der meie dise varwe gît.
diu heide lachet unde machet manger hande kleit,
daz trûren ir verswachet.
der boume bluot diu ist sô guot und ouch daz grüene gras
daz dien ougen harte sanfte tuot.
dem wîtgevilde rîfen wilde sint, swie vil der was,
und snêwes unbilde.
an disen stunden sint gar enbunden
unden unde ouch oben berge und elliu grüene tal.
noch ist mîn swære gar siuftebære:
wære diu zergangen, seht sô wolde ich singen.
ich muoz in sorgen vil mangen morgen
worgen, sît ir munt mich niht entroestet über al.
des lîde ich kumber, ich sender tumber.
krumber nôt mich niht mac senelîcher twingen.
von minnen sinnen mir zerinnen wil,
si hazzet lazzet mich gar âne zil.
diu reine meine danne ein kleine mich
und stille ir wille wol bedæhte sich:
sô wurde ich frô und kæme ez sô daz mir noch wurde ir trôst,
seht, sô stüende mîn gemüete hô.
wil sî mir senden sorge wenden, sô wurd ich erlôst
und müeste mîn leit sich enden.
si sælic wîp, der nû mîn lîp ist lieplîch undertân,
diu mac vil wol heizen leitvertrîp.
si reine frouwe in liehter schouwe sol mir fröide lân.
si glîchet der rôse in touwe.
ich kroene, schoene frouwe, dich: du bist sô minneclîch,
dîn jugende tugende nietet sich und bist ouch fröiden rîch.
mit êren mêren kanst du wol dîn lop mit wirde vol.
vil süeze büeze sende dol, sît ich dir dienen sol.
ich künde sünde die du tuost an mir,
sît daz dû mich bünde in selhe gir.
ich schîne in pîne, daz ist leider wâr,
ûf die besten triuwe mîne.
nu geile, heile mir die wunde mîn!
von der sorge meile wolde ich sîn.
ich lîde nîde von dir sunderbâr:
sæhe frouwe, die vermîde
und gip mir rât! mîn herze hât gedinge hin ze dir,
swie dîn güete mich in sorgen lât.
ich möhte ersterben, sol mîn werben niht erschiezen mir,
unde in leide alsus verderben.
ez ist ein nôt, sol ich den tôt alsus verdienet hân,
sît diu minne trûren mir gebôt.
diu minne stoeret unde toeret mich ân allen wân,
sît daz sî mich niht enhoeret.
ez ist ein wunder, sol ich besunder
under mînen danc verderben: seht daz muoz ich klagen.
ach frouwe, scheide von sendem leide
beide mir den muot und alle mîne sinne,
sît ich erschricke, sô dîne blicke
dicke mir ein minneclîchez lachen welnt versagen,
und ich gedenke: ach, sender schenke,
wenke niht an dienste, sô bejagest du minne.
durch êre kêre noch von sêre mir
gemüete! güete wîplich niht enbir
und lache, mache sorge swache, ahî!
mîn bürde würde lîhter vil dâ bî.
vil reine fruht, dur dîne zuht lâ mich in fröiden sîn,
sô hât elliu sorge von mir fluht.
dîn munt nâch roete var von noete neme daz herze mîn,
ê minne mich ertoete.
nu sich dar zuo, est niht ze fruo, vil reine ein sælic wîp,
alde in weiz niht waz ich sender tuo.
ach got, wie lange selhe blange hât mîn sender lîp!
nu hilf daz diu zergange!
nemt war gar dar war mir daz herze meine
den muot! wie kleine mîn guot mich tuot behuot,
sît ich lîden muoz alsô langez nîden von ir.
ir haz laz baz daz herze mîn vermæret
dâ bî und swæret sam blî, swie frî ich sî.
ir gemüete hât niht güete engegen mir.
nust mîn sin hin in senelîchen dingen,
owê, sît bringen mac klê niht mê als ê
selhe wunne, dâ von mir trûren kunne zergân.
mîn strît gît nît, sît daz ich nâch ir minne
sô ranc und sinne betwanc, ir danc ist kranc
al dar under gen mir sunder allen wân.
minneclîchiu reine, nu sich und meine du mich, sît ich an dich
sinne kêre, gip süeze lêre und rât!
lât si mich in kumber bestân, ich tumber muoz lân den wân. ich hân
grôzen smerzen, den sî in herzen mir lât.
ach ich tôre, sît ir ôre
niht enpfâhet und versmâhet mînen sanc.
diu vil schoene mîne doene
hoeret kûme, ich versûme mangen danc.
sît ir ougen niht wernt ougen
mir ein smieren, lieplich zwieren, seht, dâ von
muoz ich erben ein verderben,
in dem sinne ich bin minne niht gewon.
ich trage die klage vil minneclich,
sît kleine diu reine mir fröide gît.
guot muot tiuret mir unde herzen gir:
swer der niht enhât, daz ist grôz unrât.
wie sol mîn herze frô bestân,
sol mir der smerze niht zergân
und mir niemer fröide lân?
sol ich den kumber iemer hân,
sô lebe ich gar in sorgen schar.
sol ich verderben von der tât
daz mich mîn werben niht vervât,
gît mir minne kleinen rât,
mîn muot dar inne trûric stât
und ist mîn leit unmâzen breit.
ich bin âne in liebem wâne
minnen drücke; ein gelücke dast an mir.
ich gedinge daz si bringe
mir noch wenne trôst, erkenne baz an ir
wie gezæme daz si næme
mich in hulde, sît ich schulde niene trage,
und si spræche waz si ræche
diu vil kluoge, daz si fuoge mir versage.
got wolde, solde ir mundel rôt
erlân mich herzeclîcher nôt:
diu minne in sinne mir gebôt
daz ich hân kumber ûf den tôt.
frouwe, swache mir diu leit
unde mache mir fröide breit.
von der sache wird ich gemeit,
und wirt mir heil, sô bin ich geil.
gunne wunne mir dur zuht,
sost von mir elliu ungenuht.
lâze mâze, reine fruht,
mir! zuo dir hât mîn herze fluht.
trût, du setze mich ûz klage
unde ergetze mich alle tage
unde letze mir sorgen wage!
und kumt ez sô, ich wirde frô.
schupfe gupfe leit hin dan!
wîse lîse mich minnen ban,
sît ich fröide noch nie gewan:
sô wirt mîn muot unmâzen guot.
swinde enbinde mir den stric,
loese und oese den selben ric,
den mir tuot dîner ougen blic.
dô ich dich sach, dô schrei ich ach.
liep ân ende, sorge wende
mir vil armen, wan erbarmen zimt dir wol.
dâ von leite( niht enbeite!)
mich von swære! gerne ich wære fröiden vol.
swâ quâle nimt twâle, dâ wirt man grâ:
nie pîne daz mîne herze verlie.
tuo sorgen, frouwe, mir noch buoz!
vil gerne ich schouwe dînen gruoz.
unz ûf den fuoz dir nîgen muoz,
vil sælic wîp, mîn sender lîp
sît ich dich prîse, frouwe guot,
von leide wîse mir den muot!
vor sorgen fluot bin ich behuot,
wirt mir schîn diu helfe dîn.
gerne ich sunge mê und brunge
dien, die singent unde dringent, disen sanc
durch ir êre für: mîn lêre
werdent hoene, diz gedoene ist in ze lanc.
ich gedinge, der ich singe,
daz si lerne doch vil gerne disen tanz.
diu vil guote wolgemuote
in ir jugende hât an tugende lobes kranz.
wol ûf ir kint, sint frô, sô muoz buoz sorgen sîn!
trûren, var hin! sin muot tuot geil, heil werde schîn.
wâ ist nu uot und guot und tuot uns sorgen bar?
jiute unde hille und wille stille koment dar.
springent froelich an den tanz!
hiur ist der sumer glanz.
dâ wirt iuwer fröide ganz,
man siht dâ mangen kranz.
frouwen, nu singent und dringent und springent hübsche trite!
rihtent ze minne die sinne dar inne mit guotem site!
pfaffen leigen, tretent an
dien got der sælden gan!
er ist gar ein sælic man
der mit dien liuten kan.
under dien linden bî hübschen kinden sorge muoz swinden,
lachen machen kunnen wunnen vol diu kint.
êrent den meien, singent den reien, ir sult iuch zweien,
hetze, metze, nêse, gêse, götelint.
ich wil hoeren, es ist zît:
ich hân der liute nît,
wan des reigen ist ze vil;
des ich erwinden wil.
ir sint müede, dunket mich:
ez ist ungemenlich.
schrîent alle< heiâ hei>!
nu ist der seite enzwei.
minne twinget mich mit al ir kraft daz ich
aber singe von der lieben frouwen mîn
die ich minnen muoz, wil sî, sô mac ir gruoz
machen ringe mir den pîn.
minne, wilt du mir nâch mînes herzen gir
kumber wenden? ach wan kæme ez doch alsô!
der ich dienen sol, diu mac mir harte wol
helfe senden für die drô.
minne mac dem man dem sî des vil wol gan
trôst erzeigen, dem siz willeclîchen tuot.
dâ von kapfe ich dar: nu nimt si mîn niht war,
sî wil neigen mir den muot.
minne, tuoz durch zuht und twinc die reinen fruht,
daz si meine mich ûf herzelieben trôst.
ich bin âne wer, ir kraft ist mir ein her,
obe ich seine wirde erlôst.
minne ist sô gestalt und sô manicvalt:
sô sî mich machet alt, dar zuo bin ich gezalt
von ir schulden, sî tuot mir sô wê.
minne, hilf enzît, sît mir sorge nît
gar âne widerstrît nâhe dem herzen lît:
ich muoz dulden sende klage.
minne, tuo nu schîn dur die fuoge dîn,
sûl ich dîn eigen sîn, fröide dem herzen mîn
eteswenne, daz mir leit zergê.
minne, sît ich dol grôzer sorgen zol,
mache mich fröiden vol, sît ich rehte wol
leit erkenne mange tage.
minne, hilf enzît! mîn fröide nider lît
nû vil lange, sît du mich niht troesten wilt.
ich bin unerlôst: ich habe ûf dînen trôst
mit gesange her gezilt.
minne, tuo mîn war, ald ich stên fröiden bar
iemer mêre, swâ ich in dien landen bin.
nû gedenke an mich und troeste minneclich
durch dîn êre mir den sin!
ach herzeliebe minne, nim war wie gar mîne sinne
stellent ûf die gewinne daz fröiden mir niht zerrinne.
sold ich die minneclîchen frouwen schouwen heimlîchen,
mir müeste sorge entwîchen und fröite mich herzeclîchen.
ich vil tumber kumber muoz lîden: mîden wil mich der fröiden gemüete.
liep, nu scheide sorge unde leide beide von mir dîn güete.
sît ich singe, ringe mir swære! lære fröiden bin ich zaller stunde.
dâ von lache, sorge mir swache, mache mir fröide kunde.
wâ sol ich liebe vinden, sît mir von dir si wil swinden?
liep, dû solt mich enbinden, dar an solt du niht erwinden.
noch gip mir fröiden lêre lieplich, sît ich dur dîn êre
sanc singe, swar ich kêre: mich scheide von herzesêre!
schoene doene singe ich dir gerne: lerne, frouwe, den sanc, die ich kroene!
swinde enbinde mich an dem herzen! smerzen lîde ich dur dich von kinde.
trût, lâ mich mîn gemüete ougen tougen dîn güete,
ê daz ich sender wüete: mich minne dâ vor behüete.
sol mir dîn süeze sûren, mîn muot der tuot niht wan trûren.
bî selken nâchgebûren mac langer ich niht getûren.
dâ von wende, swende mir sorge, borge, frouwe, mir liebe für swære:
dîne blicke mîdent mich dicke, schricke sint mir gevære.
owê wâfen! strâfen ich dulde: schulde machet mir niht wan diu minne,
frouwe, sweine die nôt al eine, meine noch mîne sinne!
trût minneclîch unde reine vil süeze,
gar sældenrîch daz dîn güete mich grüeze!
jô bin ich tôt, sol ich liep niht erwerben;
ez ist ein nôt, sol ich alsus verderben.
ouge mir, minne, gewinne, niht sinne mir swache!
rôse in dem touwe, nu schouwe mich, frouwe, unde lache!
vor ungemüete behüete dîn güete mir sinne!
lâ mir gelingen an dingen diu bringen gewinne!
sælic sî dîn rôter munt!
solt ich den küssen tûsentstunt, ahî!
sô wær ich von sender nôt:
sus bin ich án fröiden tôt, owî!
tugentrîchiu reiniu fruht,
ir sunt erougen alle zuht an mir. -
ich wold âne sorge sîn,
wurde mir genâde schîn von ir.
frouwe, nu tuo mir sô,
daz ich vil sender werde frô!
du bist sô tugentrîche:
wilt dû, sô muoz zergân
mîn leit und ouch mîn trûric wân
und fröi mich herzeclîche.
minne, tuo minneclich,
ze liebe lieplich füege mich
ald ich stên fröiden âne
und schrîe< heiâ hei!>
mîn sendez herze muoz enzwei
und lebe in leidem wâne.