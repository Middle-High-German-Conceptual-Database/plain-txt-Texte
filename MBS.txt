mîn alte swaere die klage ich vür niuwe,
wan si getwanc mich sô harte nie mê.
ich weiz wol, durch waz si mir tuot sô wê,
daz mich sîn verdrieze und diu nôt mich geriuwe,
die ich hâte ûf trôstlîchen wân.
nein, ine mac noch enlât mich mîn triuwe,
swie schiere uns aber diu sumerzît zergê.
des wurde rât, müese ich ir hulde hân.
die naeme ich vür loup unde vür klê.
ich getar niht vor den liuten gebâren,
als ez mir stât. dûhtez ir einen guot,
dâ bî sint viere, den mîn leit sanfte tuot.
boese und guote gescheiden ie wâren.
der site müeze ouch lancstaete sîn!
ir beider willen kan nieman gevâren,
wan er ist unwert, swer vor nîde ist behuot.
si haben dan daz ir und lâzen mir daz mîn,
und sweme dâ gelinge, der sî wol gemuot.
er vunde guoten kouf an mînen jâren,
der âne vröide wolte werden alt,
wan sî mir leider noch ie unnütze wâren.
umbe einez, daz waer als ein trôst gestalt,
gaebe ich ir driu. sô vorhte ich den gewalt.
des gêt mir nôt. wie sol ein man gebâren,
der âne reht ie sîner... engalt?
bevunde ich noch, waz vür die grôzen swaere,
die ich nû lange an mînem herzen hân,
bezzer danne ein staeter dienest waere,
des wurde ein michel teil von mir getan.
hulfe ez mich iht, sô waere daz ie mîn wân:
swer alliu wîp durch eine gar verbaere,
daz man in des geniezen solte lân.
ich vunde noch die schoenen bî dem rîne,
von der mir ist daz herze sêre wunt,
michels harter, danne ez an mir schîne
...
... wurde ir mîn swaere kunt,
diu mir ist alse dômas saladîne
und lieber mohte sîn wol tûsent stunt.
ich merke ein wunder an dem glase, daz niht von herte mac
gewern an siner staete einen ganzen tac.
dan ist diu herte niht bewart.
waer ez ze mâze hert, ez stüende vaster.
daz selbe wunder siht man an den liuten, waene ich, same.
swer âne milte guotes pfligt und dâ bî âne schame,
den wirfet si in vil swinder art
in einen schaden und in ein êwic laster.
des mannes sterke waere guot,
die er ze rehten dingen lieze schînen.
sô ist aber menger sô gemuot,
daz er der geste haz bejaget und leidet sich den sînen.
sol des êre lange wern, daz muoz ein wunder wesen.
ich engehôrte nie gesagen,
daz ie geschaehe, noch enhâns ouch niht gelesen.