namenlos hs. a
bî liebe lac
ein liep verborgen
unz an den liehten tac.
der wahter pflac
ir dô mit sorgen,
biz er sich des bewac
daz er durch warnen rief
< ich sihe in. wê im ders mir lougne.>
der ritter dô niht langer slief.
diu süeze sprach:< geselle,
nu merke disen rât,
wie der wahter durch triuwe
sîn warnen kan in ruofe senden;
des muoz ich mit leiden
scheiden mich, vil süeze liep, von dir.
mir enwart nie lieber liep in herzen;
dâ von lîde ich grôzen smerzen
nâch dir, wol gemuoter man.
ach daz mir got niht gan
fröiden teil!
dest mir ein unheil.
ich mac niht wesen geil
des von sorgen.>
< triutinne, ruofs geschelle
der wahter kündet hât,
daz der kumt den er leider
niht kan noch mac der kunft erwenden;
dest der tac des brehen
sehen wir dort ôsterhalben nû.
dû gip her mir dînen kus ze trôste.
dû bist diu mich ie erlôste
von des jâmers überkraft.
du tuost mich sigehaft
mange stunt;
dest mir fröide kunt.
dîn kus ist mir gesunt
an dem morgen.
für daz ungevelle
daz mich nu hie bestât,
für herzeleit und ungemüete
dâ ist dîn umbevanc mir senden
guot und ouch dîn kus.
sus kanst dû vor leide tuon mich frî.>
sî sprach dô< mit kusse und umbevâhen
sol ich dir in liebe nâhen;
sît mîn kus dir fröide gît,
sô ist mir küssens zît.
owê tac,>
sprach diu liebes pflac,
< daz ich dich niht enmac
hân verborgen.>
hs. a 40
< swer nû verholne lige,
der sol vil balde entwîchen,
diu naht ein ende hât,
ê daz im an gesige
der tac, der gwalteclîchen
dort her von kriechen gât.
den sînen segen
geb er der süezen reinen:
verlît er umbe ir weinen,
dest ûf den lîp gelegen.>
< wahtær, dîn sanges gruoz
mir senden wîbe bringet
wan trûren unde klagen,
sît er von hinnen muoz
der mich vil selten dringet:
den wiltu mir verjagen.
est ê der zît;
du singest umbe ein scheiden.
dîn morgensanc uns beiden
wan nôt und angest gît.>
diu liebe ir werden gast,
der bî ir lac verborgen,
mit armen umbeslôz,
an fröiden ir gebrast:
si sach den liehten morgen.
ir weinen in begôz.
diu frouwe erschrac:
< wach unde rît von hinnen:
der wahter an der zinnen
verkündet uns den tac.>
den lieben leide wart.
der jâmer was ir beider
ê sie geschieden sich.
diu werde ûz hôher art
si bôt im sîniu kleider,
si sprach< wem lâst du mich?>
< vil sælic wîp,
got dîne sælde mêre.>
bi sprach< dem sî dîn êre
bevolhen und dîn lîp.> hs. a 46
uns kumt diu süeze sumerzît
und swaz der sumer fröiden gît
mit liehter ougenweide.
daz velt in grüener varwe lît,
der bluomen glesten widerstrît
sich prüevet ûf der heide,
gel unde blâ,
wîz unde rôt
hie unde dâ,
sam ez gebôt
des liehten meien wunne.
nu lobe swer loben kunne
loup unde klê,
den niht als ê
rîf unde snê
benimt ir liehten schouwe
grüene, walt und ouwe
hânt ûf rîse
wol ze prîse
sanges wîse.
von der nahtegal
berc unde tal
wol über al
sint bedônet.
wol beschônet
siht man die bernden este,
mit wunnerîcher gleste
sint sî bekleit,
wol gegen geleit
daz loup der bluot.
frech unde fruot
diu schône tuot
lîp unde muot.
nu dar, ir hübschen leien,
ir schouwet an den meien,
der dâ gebiutet zweien
sich gelieben
minnen dieben
ûf der wunnen âventiure.
swer noch hiure
saz bî fiure
fröiden tiure,
der nem stiure
voller sælden bî den frouwen.
er gê schouwen
an den tenzen
bî den swenzen
under krenzen
lôser ougen
tougen blicke,
die wol innen
minnen stricke
kunnen twingen,
dringen
in diu herzen.
smerzen
sint si âne niht.
swâ geschiht
daz, dar siht
âne wanc
hôhgedanc
ûf der werden minne danc.
ei wîbes gruoz,
fröiden suoz!
dich man muoz
loben wan dû tuost swære buoz.
wer wære der
der wære wer
fröiden âne dich?
nie kunden mich
loup gras bluomen wunnenclîch
noch vogelsanc sô minnenclîch
fröin sam dîn blic sô sældenrîch.
wê waz lobe ich tôre an wîben,
sît mich eine kan vertrîben
von ir hulden,
von der schulden
ich muoz fröiden âne blîben?
waz dan? mîn herze mac doch niht
sich von ir lieben angesiht
dekeine stunde wenden.
ich muoz eht dar genenden,
singen von ir manicvalt:
si ist sô rehte wol gestalt.
ir locke reide goldes var
die tuont mich beide herzen bar,
ir unbetwungen offen tinne
roubet mich vil gar der sinne.
ein lützel ûf gezogen,
ûf gebogen
sach ich dâ
wol stênde brâ;
daz brach mir in mîn herze nâ.
sô fîn, sô klâr ir ougen brehen;
dâ muoz ich armer balde sehen
ach und owê von mir geschehen.
ein rôselehter liljen schîn
durch ir vil liehten wengelîn
tuot mir gar stæter sorgen pîn.
ir mündel rôt
als im gebôt
rôsevarwe erroeten,
mit herzesenden noeten
wil mich wunden toeten.
ir neckel unde ir kele blanc,
an wîzen handen vinger lanc,
ir brüstel under wât
ein lützel ûf gedrât
sô minnenclîche schouwe hât.
ir mâzen lange sîtelîn
ûf ir gedrollen hüffelîn
beslozzen, wol gedrungen,
moht balde widerjungen
hundertjæric alten man,
solt er si blôz gesehen an.
nu sî geswigen,
dar genigen,
dienstes iemer unverzigen
ir lieben wandels einen.
wolt si mir gemeinen
ir werden gruozes meinen,
daz konde mich wol sorgen einen.
hs. a 60
ach herzeliep, ach herzeleit,
ach lîbes lieplich arebeit,
ach jâchant mîn, ach balsam trôr,
ach du süezez zuckerrôr
lîbes unde herzen mîn,
ich bin von der lâge dîn
der werlde abe gesundert.
daz wunder überwundert
mich hât daz ich verzaget bin.
herze, lîp, der sêle sin
haben lebens sich erwegen,
sît sî niht ander liebe pflegen
den wie si dich mit liebe segen.
hs. d
swer frouwen minne triutet unde ir êre niht,
der wil niht gar getriuwelîchen minnen.
si sælic wîp diu in ir êren spiegel siht
wie sî der valschen minne müge entrinnen.
wîp, lâ mit reinem muote dîne schoene sîn behuot.
wiltû dîn schoene schoener machen,
sô strîch an dich sô reinen muot
der dînen êren helfe wachen:
der muot dîne schoene schoener tuot.
ein wol versunnen frouwe sol niht dienstes mê
an manne muoten der ir dienen welle,
wan daz er tuo den êren wol, dem lîbe wê.
und tuot er daz, sô ist er guot geselle.
wie sol der frouwen minnen der niht êre minnen kan?
zem êrsten sol man êre minnen,
dar nâch heb an den frouwen an
und lerne ir hulde alsô gewinnen
daz er in beiden zeme zeinem man.
die jungen überwunden eteswenne ir jugent:
der tumben tumpheit wil niht widerwinden:
ein man bî vier und zweinzic jâren âne tugent,
wie kan sich der beschoenen mit den kinden?
junger man mit barte gürtet sich in tôren wât,
küen âne sinne sich erwüetet,
erg êre würget alse ein grât,
nît zorn tougenlîchen brüetet,
valsch brichet zuht, untriuwe schande în lât.
vrône wahter, nû erwecke
der werlte minner überal,
ê daz sî der tac erschrecke
der durch diu venster in den sal
mit gemeinem tôde siht
ieslîchem under ougen.
der werlte minner, ensûmt iuch niht
nemt urloup von ir tougen.
lât iu ir minne sîn unmære,
si ist ein eitergebendiu brût,
ir süeze wirdet iu ze swære,
sî enwart nie mannes trût,
sî entætz ûf sînen schaden;
si enist niht guot geselle:
dem lîbe lônet sî mit maden,
der sêle mit der helle.
uf dirre wilden werlte warte
hân ich gesezzen mangen tac.
wie sich ir gesinde scharte,
des nam ich war und wes si pflac.
den liuten gît si leides gnuoc
vil wîten in den landen.
sus ment ir gart ietweders pfluoc
der sünden und der schanden.
nâch disen zweien sünden pflüege
sæt sînen sâmen lucifer.
daz tuot er durch sünden füegen.
er vert mit ûf gerihtem sper.
er enfürht die âhte noch den ban,
den bâbest noch den keiser,
der deweder dem andem guotes gan;
des vert ir lop vil heiser.
mannes herze in herren lîbe,
daz ist ein guot geselleschaft.
swer diu zwei zesamen schrîbe,
der beslieze uns disen haft,
leg wîbes herze in frouwen lîp,
daz zieret wol die frouwen;
sô mac man frouwen unde wîp
in reinem bilde schouwen.
hs. ei
rôsen ûf der heide
mit leide siht man swinden aber als ê;
kleiner vogel singen
wil twingen jârlanc rîfe und kalter snê.
wê wê, wâ rôter munt
zieret nû den anger?
ach ach der leiden stunt;
smieret er niht langer
gen mir, sô troest mich doch sîn kôsen.
triuwen wan ir grüeze
sô süeze tuont mir an dem herzen wol.
swenne ich dan mîn frouwen
sol schouwen, seht, sô bin ich fröiden vol.
wê wê, wâ rôter munt
zieret nû den anger?
ach ach der leiden stunt;
smieret er niht langer
gen mir, sô mac mîn dienst mich riuwen.
fröuwen kan diu hêre
mich sêre mit ir rôten mündelîn;
sô tuont ouch ir ougen
gar tougen mir mit liebe ir hilfe schîn.
wê wê, wâ rôter munt
zieret nû den anger?
ach ach der leiden stunt;
smieret er niht langer
gen mir, sô süene er mir daz dröuwen.
hs. h
lebenes gedinge ist al der werlde trôst,
dâ bî ist tôdes vorhte ein engestlîcher wân;
dâ von möhte durren ein man sam der rôst:
er siht mange fröide mit leide zegân.
nieman kunde erdenken groezer nôt,
daz uns ist niht gewisser danne der tôt;
des nimt wunder mich daz ieman wirdet wolgemuot,
sît daz des lîbes süeze sô wê der sêle tuot.
der valle wâren zwêne von den uns wuohs der tôt:
des tiuvels unde adâmes val ich meine.
sît kom uns got ze helfe, als er gebôt.
nu merket, wie diu sunne durchschîne ganzez glas:
alsô swanger wart diu muoter reine
diu krist gebar und dannoch maget was.
sîn gebot, touf unde marter lôste uns algemeine;
daz er nâch tôde erstuont, dâ wart uns trôst gegebn,
daz wir in im und er in uns suln êweclîche lebn.
er ist ein tôre swer sich niht selbe erkennen kan
und liuget sô daz man im niht geloubet
und liep wil sîn dâ er nie friunt gewan.
swer dröuwet dâ man in niht fürhtet, derst ein kint,
und gît sô vil, daz er sich êren roubet,
der ist an guoten sinnen worden blint.
swer im selben wol gevallet, der treit gouches houbet,
und ist niht wîse man der tritet allen tac
nâch zehen dingen, der er einez niht verenden mac.
ein künic in sîme troume sach
ein bilde daz was harte grôz,
dâ von sît wunders vil geschach,
daz sich von einem berge entslôz
ein stein, derz gar zebrach.
golt silber îsen
kopfer erde was sîn schîn:
uns entriegen gar die wîsen, wir mügen wol die füeze sîn.
swer mit dem munde sprichet
dazz herze niht enmeinet,
daz ist ein valsch den hamer nie gesluoc,
unt der sîn leit sô richet,
daz erz dâ nâch beweinet,
den muoz riuwen daz ers ie gewuoc.
man mac wol liute triegen:
got ist iemer unbetrogen.
ine sol niht allen liegen
die mir dâ hânt gelogen:
swer schiltet wider schelten, der ist niht wol gezogen. swer mînen wandel rüeget,
den frâge ich bî dem eide,
ern wizze an im selbe drîes mê.
swâ got den liuten füeget
fröude nâch ir leide,
daz tuot mir wol, eim andern lîhte wê.
in zweier slahte sinne
diu werlt al umbe gât:
daz eine heizet minne,
diu valschen ende hât;
daz ander sint gewinne: deist süezer missetât. dô got den êrsten man geschuof,
den lesten erkante er sâ zehant.
er hoert gedanke sam den ruof,
diu herze sint im alle erkant.
swâ er erkennet reinen muot,
dâ nimt er willen für daz guot:
den wehsel nieman mêre tuot.
gedinge vorhte, fröude leit
diu sint an ieslîchem man;
wîstuom êre grôz rîcheit,
der einez nieman genden kan.
gedanke und ougen diu sint snel,
gelücke diu sint sinewel,
red âne got sint tôren spel.
swer blinden winket, derst ein kint,
mit stummen rûnet, deist verlorn.
der sühte gnuoge liute sint:
swer in daz seite, ez wære in zorn.
swer den tôren flêhen muoz
zallen zîten umbe gruoz,
dem wirt selten sorgen buoz.
swer schône in sîner mâze lebt,
dem möhte niemer werden baz.
ich sach ie, swer ze hôhe strebt,
daz er dar nâch mit schanden saz.
swann ich volende mînen muot,
des eine bin ich hêre,
sone ruoche ich waz der keiser tuot:
ich habe sanfter êre,
sost sîner sorgen mêre.
swaz ich an mir selber weiz,
des wæne ich lîhte an einen man,
der sich der dinge nie gefleiz
als ich an mînem herzen hân.
swâ ich erkenne den wolves zant
in mînes friundes munde,
dâ wil ich hüeten mîner hant,
daz er mich iht verwunde:
sîn bîzen swirt von grunde.
swer ze fremeden handen gît
sîn êre, dâ gât riuwe nâ.
swie schône ein man gevangen lît,
er wær doch gerne anderswâ.
nieman darf besnîden sich
durch sînes wîbes leide:
si lât in unde minnet mich,
des swere ich tûsent eide,
und habents doch laster beide.
swer got minnet alse er sol,
der hât erwelt daz beste teil.
sælde enbirt der wîsheit wol:
waz hilfet wîsheit âne heil?
triuwe ist hie der êren hort
und treit ze himele krône.
mit vergifte süeziu wort
diu gît diu werlt ze lône:
si kan verleiten schône.
von einem boume uns leit geschach,
daz huop sich durch des slangen nît.
got schiere ein ander holz ersach,
an dem er uns erlôste sît.
dâ wart daz ungelücke ein heil:
der zehende kôr wart unser teil,
erbermed unde gnâden rât
von helle uns alle erloeset hât.
er trûret deste mêre
swer ie fröude ervant.
mich riuwet harte sêre
swaz ich ir hân erkant.
valsch ist ir lêre,
diu mich überwant:
deist werltwunne und êre.
diu sêle ist ein pfant
leider aller missetât,
niuwan daz got die wâren riuwe enpfât.
des wil ich sêre troesten mich, daz alliu sünde wirt ein niht,
swâ sô der wâre heilant bekêret herze siht.
in swelher ahte sô der man
nâch sînem willen lebt,
dem ist ie dannoch wol.
alse ich nie den muot gewan,
nâch guote manger strebt
des im niht werden sol.
demst sünde süezer danne slâf.
innen wolf und ûzen schâf
daz sint die in ir herzen valsch mit listen tragent verborgen.
mîn lieber friunt hab im sîn hunic, sol ich dar an erworgen.
swer des vromen swache pfliget,
dâ bî des boesen wol,
der hât si beide verlorn.
gewalt den witzen an gesiget;
ein sinnic herze sol
vil schône tragen den zorn.
des jâres kumt vil lîhte ein tac,
daz erz wol verenden mac.
unrehter gæhe nieman wonet, ern müeze ir dicke engelten:
guoter bite gebrast noch nie mit zühten harte selten.
diu werlt mit argen listen stât,
diz ist der valschen spil.
waz sol nu rehter man?
got sîne gâbe geteilet hât
nâch wunder swie er wil,
soz nieman gahten kan.
genuoge wîses herzen sint
ir worte tump alsam diu kint.
âne gruntvesten sin vil manger sprichet schône.
got gît den tôren senfte lebn, den wîsen nôt ze lône.
ich gihe des vil manger giht,
daz lüge diu erwarp
nie herze erwelten friunt.
eist sünde swer hât meines pfliht.
ich was dâ triuwe starp;
dâst êren wec verziunt.
in guotes krefte manger swebt,
ungerne ich wære als er dâ lebt.
ein kriechisch kamerære ich niht dar umbe wesen wolte,
deich einer schoenen künegîn mit schanden hüeten solte.
ich missevalle mangem man,
des herze und ouch sîn muot
mir ie der minnest was.
swer edele steine nie gewan,
den diuhte lîhte guot,
fünd er ein kriechesch glas.
mir kumt nie man sô tumber zuo,
ern wæne daz erz beste tuo.
der boese sol des fromen lebn gar niemer rehte ervinden,
mir darf ouch nieman rûhen dorn ahten ze schoener linden.
diu sunne zieret wol den tac:
verdorben wære ir nam
wan dur ir liehten schîn.
eist heil swers besten pflegen mac.
ich tæte gerne alsam
und gerte sælde mîn.
man hât den man als man in siht;
doch sint dâ guoter witze niht,
swer die liute erkennen wil niuwan bî liehter wæte:
und trüege ein wolf von zobel ein hût, nâch künne er dannoch tæte.
dâ mit diu werlt al umbe gât,
des sint niuwan driu wort:
ez was, ist oder wirt.
swen des genüeget des er hât,
derst rîche ân schazzes hort.
wol im derz niht verbirt.
dem armen ist niht mê gegebn
wan guot gedinge und übel lebn.
erst tump swer umbe ein frömede leit des lîbes wirdet âne:
mich sol vil selten selewen durch die künegîn der mâne.
ich bin ein wegemüeder man.
nu vert mir einer vor,
der rennet swenne ich drabe.
als ich der strâze niht enkan,
sô volge ich sîme spor.
nu wirfet er mir abe
die brügge dâ ich über sol.
doch het er mir geheizen wol.
ir stimme ist bezzer danne ir muot die mit dem blate dâ glîent.
ein valscher friunt der schât noch mêr dan offenbâr ein vîent.
entwerfen ist ein spæher list,
dâ hoeret spotten zuo
alnach der ougen spehen:
ich wæne, reht der mâler ist,
ob einer missetuo,
daz ez die andern sehen.
und spottents niht dur sînen haz,
er schepfe sîniu bilde baz.
swer malzes pfligt die wîle ez lît dur derren ûf dem slâte,
der lobe sîn bier unz er besehe wie ime sîn wurz gerâte.
swer mir dur sîne kündekeit
den mînen toerschen muot
wil breiten an daz lieht,
der kumt sîn lîhte in arebeit,
ob er alsô getuot.
daz ich erkenne nieht,
daz doch vil wol geschehen mac,
kumt ez ûz vinster an den tac,
sô suoche ich, vinde ich iender dâ loch an verlegener wæte.
gewinnen müeze ich niemer friunt, ern sî die lenge stæte.
got herre, verre mane ich dich,
niht verre, herre, mir
dîne hulde. schulde hân ich vil:
nâch schulde hulde die suoch ich.
sît niuwe riuwe dir
bringet riuwe niuwe swâ du wil,
sô bedenket wol dîn güete
daz mich hât betrogen
der werlte süeze. ir valschen ræte
hânt bekrenket mîn gemüete:
dicke ich hân gelogen.
gern ich dir büeze missetæte.
êre sêre mich verriet:
si liuget, triuget vil der diet.
krist der wîse wîse mich nu dar
dâ dîn wünne künne wesen gar.
ie grôzer sin, ie mêrre nôt,
mit senfte nieman êre hât.
riuwe ist aller sünden tôt.
vil liep mit leide gar zegât.
armout verderbet witze vil.
des einen klage ists andern spil.
diu jugent von sorgen altet.
swer sich sîner missetât niht schamen wil,
vil hônden der behaltet.
rîche dêmuot minnet got,
junge kiusche und altiu reht.
armiu hôhvart deist ein spot;
mit kumber lebt der êren kneht.
gedinge ist ein gemeiner trôst;
sorge derret sam der rôst;
zuht diu machet vorhte;
urteil wirt âne volge niemer frome; untriuwe ie heil verworhte.
got nam an sich die menscheit
niuwan durch der verworhten nôt,
umbe uns er die marter leit,
von sînem tôde starp der tôt,
der uns von êven an was geborn.
wir wâren êweclîche verlorn
biz uns gnâde erlôste.
got durch erbermede verkôs vil grôzen zorn,
des quam er uns ze trôste.
vil lützel helfent schoeniu wort,
sô wir der werke niht entuon.
sünd ist ein jâmerlîcher hort
und ouch der sêle ein swacher ruon.
wir solten dran gedenken baz,
wie gotes muoter wurden naz
ir ougen von dem bluote,
dô er mit sîner marter amme krûze erlôste sêle guote.
got der hât uns vil gegeben,
die sinne lîp sêl unde leben,
wir künnen scheiden süeze von der siure;
dar zuo gap er uns frîe wal.
sîn grôze gnâde ist âne zal:
wer möhte die vergelten nâch ir tiure?
nu merket, wær diu sunne mîn,
ir müestet zinsen alle ir schîn.
wazzer unde luft ist uns gemeine.
swer die solte erkoufen gar, der müeste dingen kleine.
ez sî übel oder guot
swaz ieman in der vinster tuot,
ez wirt wol brâht ze liehte, als ich ez meine.
man siht, swaz ein dem andern gan,
daz vellet lîhte in selben an;
gedanke erkennet nieman wan got eine.
diu werelt gît uns alle tage
nâch kurzer fröide lange klage.
nu merket, des lônes ende ist boese.
krist herre, leite uns ûf die wege, daz uns dîn gnâde erloese.
tumben witze und tôren schatz
und armes wîssagen rât
gedîhet kranker mâze.
irrete mich niht widersatz,
ich twunge swaz daz rîche hât
in lande und ûf der strâze.
ern zimt ze lantrihtære niht swer lam ist in dem munde,
ein siecher arzât nerte sich ê danne mich, ob er iht guotes kunde.
swer mit dem esele leuwen jagt ûf breitem ungevilde,
dâ verzîhe ich mich des teiles an der hût, oder er wart nie wilde.
in gesach nie man sô vollekomen
nâch der werlde in alle wîs,
dane wære ein teil gebrestes.
ich hân wol gouches art vernomen:
dem ist ze mâze ein krankez rîs
und gert doch grîfen nestes.
hôhvart ist der helle wurz, swers an sîn ende niuzet;
dar nâch zergât nie mêre danne drîzec jâr, ê in des lônes erdriuzet.
swer âne got sich wil begân, des êre sint niht stæte;
möhte ein tôre geleben nâch dem willen sîn, hiu, waz er wunders tæte!
vil stîge hin zer helle gât,
der aller möhte werden rât,
wan daz ich fürhte drîe breiten strâze.
derst eine, swer durch grôzen zorn
verzwîvelt, der ist gar verlorn;
daz kumt von starken sünden âne mâze.
diu ander ist, swer missetuot
und er sich dannoch dunket guot.
diu dritte ist, swer sündet ûf gedingen
und troestet sich unstæter jugent, dem mac wol misselingen.
der alten rât versmâhet nû den kinden.
unbetwungen sint die jungen, âne reht wir leben.
untriuwe hât gemachet daz wir vinden
in dem lande menge schande. uns ist für frümde gegeben
ungenâde, blôze huobe, wüeste lant.
dâ man ê wirte in vollen stæten fröiden vant,
dan kræt diu henne noch der han, ein pfâwe ist niender dâ,
die weide enezzent geize rinder ros noch schâf,
dan brechent ouch die glocken nieman sînen slâf,
diu kirche ist oede, ir sult den pfaffen suochen anderswâ.
swâ zwêne dienent einem wîbe
mit ungelîchem muote:
der eine tuot mit sînem lîbe
al daz er mac ze guote;
sône wil der ander noch enkan
unde ist ein vil ungefüeger man:
daz si den welt und jenen versiht,
wes schult daz sî, daz wesse ich gerne;
ich frâge es iemer unze ich ez gelerne:
wan ein unmâze dâ geschiht.
ach und owê immer,
sol ich geleben nimmer
die sælekeit an wîbe
daz si mîme lîbe
iht des ze guote kêre
daz ich si minne und êre.
...
...
alsam des meres ünde
und swer wol umb die sünde,
got sî mîn urkünde,
daz er iu niht engunde,
und bæten tûsent münde,
daz iuwer sêle enkünde
niht komen ûz abgründe.
ich wæne sî erwünde
ês immer daz befünde
daz sî got danne enbünde
umb die selben missetât
laz iuwer lîp niht triuwen hât
der mich in senden sorgen lât,
da von mir fröide gar zergât.
daz mir ze keinen staten stât
iuwer trôst noch iuwer rât,
des wæne ich dienest hân gesât
an ein sandigez sunnen brât
dâ nimmer niht wirt von gemât.
daz derret mich biz ûf den grât.
swie ichz niht enweine,
sô gât mîn leit ze beine;
ez mohte erbarmen steine.
und doch biz an die seine
son weiz ich frouwen keine
weder grôz noch kleine
sô stæte noch sô reine,
und wær si doch ein feine,
die ich von herzen meine,
niuwan iuch, frouwe, al eine.
und sît ir doch ein rinde,
mir herte als eime rinde,
ir schatebernde linde.
iuwer lîp der linde
swan ich von dem verswinde,
sô kume ich wider swinde.
nimmer ich erwinde,
als ein wit ich mich winde,
gelîch loufende winde
mich jagent des luftes winde.
alsus bin ich ein blinde
an iu gewesen von kinde
daz ich vil wol bevinde.
hs. i k
siu ist mir liep und liebet mir für alliu wîp,
noch lieber den mîn sêle ist mir ir werder lîp;
siu ist mir liep und kan mir lieber niht gesîn,
sô liep ein wîp wart nie geborn,
sô siu mir ist, diu frouwe mîn.
hs. li
möhte zerspringen mîn herze mir gar
von leiden sachen, ich wær lange tôt,
daz diu vil reine mîn nimt keine war
unde ich unmære ir, daz ist ein nôt;
daz ich an ir armen sol niemer erwarmen:
sol ich an ir armen nie mêr ruowen niht,
owê, ruowen niht owê, ruowen niht,
ach, sendez herze, der leiden geschiht!
tantalus geselle bin ich nu gesîn,
den türstet vil sêre unde tuot hunger wê:
doch sô fliehent obez vor dem munde sîn
grânât manger leie und ein tiefer sê.
alsô sên ich dicke lieplîche ougen blicke,
dâ von ich erschricke, ach die tuont mir wê,
ach daz tuot mir wê, ach die tuont mir wê.
rât, edele minne, daz sorge zergê.
hs. mb
ich sezte mînen fuoz
an des sumers klê,
die dâ was gestalt
mit mangem suozen rûche,
die kumt den liuten an.
hân sol winder sûche:
er ist nider gevalt;
hînt ist wec der snê,
sint er wol von rehte muoz.
daz. sage ich ûch wærlich.
hî bî
mac man merken,
werken kan sîn suoze.
gruoze willen
uns die vogelîn.
pîn kan er uns buoze
unde freude sterken.
winder, dû bist swære sam ein blî.
sumer, du kanst den winder stillen.
êvovê.
sust kumt die wunne her
mit freude in die stat,
des man ir wol gan.
wilkome sî die freude
die uns nu wahset zuo.
fruo ging ich durch scheude
ûf einen schônen plân,
der truoc bluomen wât,
der ich immer nôde enber,
und brach ir manic blust.
drel hel
vogelîn sungen;
jungen mangerleie
reie schône
sach man an der stunt.
hs. n
den reinen wîben sprechet wol,
für meide man si kroenen sol:
würd ûz der meide niht ein wîp,
sô würde ouch nimmer mannes lîp
geborn von keiner meide.
dâ von ist wîp der hôhste nam.
der meide keiniu sich des scham:
dâ von sint sî der manne trût.
würd ûz der meide niht ein brût,
sô wære ez kranc getreide.
got durch die man und durch diu wîp
von himel ûf erden sînen lîp
liez krenken unde sêren.
durch wîp schuof got den himeltrôn,
den müezen sî erfüllen schôn;
durch wîp schuof got der engel schar
dazs einer dienen müezen gar;
des sol man si êren.
sô zart enwart geborn nie wîp,
von art bewart ir kiuscher lîp;
in tugende jugende niet si sich,
sist zühtic, tühtic, minneclich.
der schal übral erhillet.
ir munt enzunt ist alse ein viur;
der lôsen kôsen ist gehiur,
ir smieren zieren kan den tac,
ir grüezen süezen sorge mac,
ir schoene hoene stillet.
diz wunder under wîlen tuot
besunder munder mir den muot,
swann ich mich des versinne,
wie garwe in varwe erquicken kan
ellenden senden siechen man.
von schulden hulden ich ir muoz,
ich sîge nîge ûf ir fuoz.
ich meine die ich minne.
swaz ieman seit daz minne sî,
dâst underwîlen kunter bî.
al eine daz ist minne:
zwei herze in eime sinne,
zwei liep ein liep und daz alsô
daz beide sint ir glückes frô,
zwô fröide ein fröid, zwei leit ein leit,
da enzwischen in kein underscheit.
swâ man daz mac erkennen,
daz mac man minne nennen.
swâ liep dieplich liep sich hânt mit umbevange
lange nahte, daz tuot wol;
sol ich sprechen daz,
baz kan nieman werden.
dâ wirt diebe liebe und minnen hort erzeiget.
neiget sich ir herze dar,
gar ir friundes vaz,
waz fröut baz ûf erden?
ouwê, süezer minneclîcher lîp,
wîp, swem dû bist bî,
frî sîn herze, haz
laz wirt im dâ unde ist aller sorgen frî.
der êren voget daz ist der schilt, diu brünne und ouch daz swert.
swelch junger rîcher edel man der êren niht engert,
der besitzet nimmer werdes mannes stat.
helm ûf houbet ist der êren krône gar;
sper in der hant ze rîcher tjost, des nement die frouwen war.
heim gelegen junger man tritt nimmer in den pfat
dâ frouwe êre gât mit ir gesinden.
sô muoz er dan ûf hôher stân,
sô mohte er lîp und guot umb êre lieber hân vertân.
swer êren gert, der sol sich bî den werden lâzen vinden.
sich, wunderwol gemachet wîp,
an dîne reinen güete,
sich an dînen kiuschen lîp,
sich an dîn hôchgemüete,
sich an dîne ganzen tugent,
sich an dîn lop, sich an dîn leben,
sich an dîn fröuwelîchen jugent.
sihst dû dar an, du maht dir selber fröide geben.
ein spiegel dîner ougen sî
diu kiusche zallen zîten.
alsus bist du wandels frî,
ob dû daz maht erstrîten.
dîn hôchgemüete wunne gît,
dîn fröide kleidet dich dâ mite.
dâ von wirt dîn sælde wît,
dîn êre breit, dîn lîp vil ziere in reinem site.
kiusche in der jugent,
erbarmic in gewalde,
milde in der tugent
und guotes muotes rich,
in zorne zühtic,
willic in einvalde,
in triuwen tühtic,
unnîdic umbe sich,
zeglich zaller missetæte,
ze guoter tât küen unde balt,
swer daz allez an im hæte,
der diuhte mich ze minnen wol gestalt.
ich sach ein frouwen minneclich
mit rôsen wol gekroenet,
diu hete umbegurtet sich
mit liljen, wol geschoenet
was sî mit bluomen mangerlei
an irem lîbe über al.
von loube ein dach gap ir der mei,
die vogel sungen umbe sî sô süezen schal.
der froun ich iuch bescheiden wil
diu dâ saz in der wunne;
diu kiusche hât der tugenden vil,
si glinzet sam diu sunne.
ir gürtel wîz daz ist diu scham,
die andern bluomen wolgestalt
ist mangiu tugent, dâ von ir nam
geprîset wirt und ouch ir êre manicvalt.
die vogel die dâ sungen ir
in süezer stimmen dône
ist mangiu zunge, geloubet mir,
diu nâch ir rîchem lône
ringet umbe ir werdikeit,
daz ir êre werde lanc.
in sælden sol er sîn gemeit
dem von ir lîbe wirt ein stæter umbevanc.
guot ist guot daz man vor êren niht enspart,
guot ist guot daz nie mit schanden gwunnen wart;
daz guot ist guot daz man vil hôhe lobt und prîset.
swie guot ist guot, sô ist doch mangem guot niht guot
guot ist niht guot dâ von schande und laster rîset.
guot ist guot des man hât êre und gotes hulde.
waz sol dem guot der guot niht lât durch sündehafte schulde?
guot ist guot des man hât fromen.
vil mangem guot zunguote ist komen,
daz hân wir dicke wol vernomen:
guot ist guot daz hie dem lîbe ist guot und dort der sêle guot bewîset.
hüet der êren zallen stunden:
aremüete wirt wol rât,
êre diu wirt nimmer funden
dem der sî verloren hât.
der werb immer mêre umb êre,
sî wirt im gar nimmer mêre.
êre und magetuom sint ein:
swer die zeim mâl verliuret,
si koment im nimmer hein.
hs. p
mei, solt ich dir abe brechen,
ich ensunge gen dir hiure,
alse ich ofte hân getân.
waz wolt ich dan an dir rechen,
sît sô schône kumt dîn stiure,
des vil trûren muoz zergân?
dû kanst mit vil varwen kroenen
daz ê stuont von rîfen val.
wer gesach dich ie sô schoenen?
wer gehôrte ie süezer doenen
lerchen und die nahtegal? urloup habe der winter kalt.
sumer hât heide, anger schoene
wol bekleit in grüene wât;
dâ bî gestet sich der walt
grüenes loubes, süezer doene,
vogel trûren gar zergât.
über die berge und durch diu tal
hoert man fröidebernden schal,
lerchen troscheln und galander schallent mit der nahtegal.
durch des lieben meien zît
in den bluomen, under blüete
hebet sich kurzewîle vil.
wunnen übergülde gît
mannen unde hôchgemüete
fröidebernder frouwen spil.
frouwen fröiwent verre baz
danne ein rôse in touwe naz,
frouwen künnen swære büezen, frouwen sorge machent laz.
frouwen minne sanfte tuot
dem der frouwen êre minnet.
minne hât ze sinne pfliht,
minne ist gar ein lieplich guot.
der ûf minne sich versinnet,
dein behaget unminne niht.
unminne ist ein missetât:
minne vil gewaltes hât,
herze zuo zeinander twingen kan der süezen minne rât.
daz der arge winter künde ersterben,
der uns selwet loup gras vîol klê.
er kan alsô schedelîchen werben
an den vogeln; den ist jârlanc wê.
swaz der meie uns bluomen brâhte,
derst verderbet vil.
herre keiser, tuot in in die âhte,
sît sîn hôchvart sich niht mâzen wil.
mir ist alse den vogeln misselungen
swaz ich ie von werder minne sanc.
sô verfluochet sîn die valschen zungen!
des si schaffent, habens in kleinen danc.
sol ich mich von liebe scheiden,
wâfen iemermê!
daz erbarme kristen juden heiden
daz mir nâch ir minne ist sô wê.
seht mich hât ein fünkel nâch verbrennet
von dem strâl der von ir ougen fuor.
wer si sî? sist von mir ungenennet;
des ich ir vil grôzer eide swuor.
sî kam in mîn vrîez herze,
daz der lîp enbran.
dâ von lîde ich sendeclîchen smerzen.
waz diu minne widereffens kan!
hs. s
ich klage dir, sûre winter kalt,
daz mir ein wîp tuot grôz gewalt.
ich wirde in kurzen zîten alt,
enhilfstuz mir niht wenden.
ich bitte iuch, wildiu vogelîn,
daz ir lât iur singen sîn,
sô wêre vrô daz herze mîn,
möht irs ir vröude pfenden.
ze winde setze ich mînen sin
ûf daz er wêje in ir anschîn,
daz beide ir kinne und wengelîn
an varwe gar verswinde
biz an ir viuwerrôten munt.
diu ie sô minneclîchen stunt
enmitten in mîns herzen grunt,
ich diende ir ie von kinde.
o du sumergrüener plân,
du solt von mîner vrouwen stân:
si hât mir alsô missetân
daz ich ir schaden wil mêren.
gip urloup, vrouwe hôchgeborn,
guot dienest blîbt an iu verlorn;
des müezt ir, winter, iuwern zorn
ze mîner vrouwen kêren.
est jâmer daz diu zarte reine
mînen kummer niht verstât
die ich sô trûwelîche meine
und mir sô nâ ze herzen gât.
si hât an ir sô vil der güete
( si wende baz mîn zuoversiht)
mê dan alle wazzers vlüete:
anders trôstes hân ich niht.
daz ir mîn lîden würde erkündet
unde ich trôst erwürbe dan.
nimmer wirt ez ir volgründet;
des trûr ich vil sender man.
râtes tet mir nie sô nôt
von tage ze tage, ie lanc sô mê.
vênus, werder minnen vôt,
nu rât ir daz si mich verstê.
sint alliu tugent ir wol zimet
und êre ist mit ir hûsgenôz,
ich weiz, ob sî mich reht vernimet,
si solcher liebe nie verdrôz.
ich wil ir biz an mîn ende
immer undertênic sîn.
mîn hoffen ist daz sî mir sende
trôst, der welle wenden pîn.
geschê mir daz, sô wêr mir wol.
daz lît allez gar an ir.
troestlich ich doch leben sol:
ist mirz beschert, sô wirt ez mir.
mich belanget wêrlich sêre
nâ ir wunneclîchen bere.
sî diu wenden kan mîn swêre
und mîn trûren krenken.
untugent ist si lêre,
ir vriunt daz ist vrou êre;
in hôr kein ander mêre,
des muoz ich ir gedenken.
si machet mîn gemüete hô,
mîn herze rein, mîn sinne vrô.
in achtez allez nicht ein strô,
swenn sî mir guotes gunde.
got geb ir die sinne sô
daz si zuo mir spreche< jô,
von dir ich nimmer abe lô,
swazz mir gebaten kunde.>
wirt mir ein vriuntlich habedanc
von ir, dar ich ie nâ geranc,
sô ist al mîn trûren kranc
und al mîn leit verswunden.
owê, daz ist liden lanc
daz ich hôrte den süezen klanc
der ûz ir wîzen kelen dranc.
ir güete helt mich gebunden.
süeze reine zarte fîn,
sol ich ân trôst in sorgen sîn?
vertriben ist diu vröude mîn,
daz spriche ich bî dem eide.
mîn vrouwe, tuo mir gnâde anschîn,
sô wil ich vrîes muotes sîn,
sô wâr ich bin vrî eigen dîn.
wêrz nicht, daz wêr mir leide.
sælic vrouwe, sælic wîp,
sælic herze, sælic lîp,
sælic alliu dîn getât!
ich meine dich, dâ al mîn vröude an stât.
du, liep, bist bezzer danne guot,
du süeze reine hôchgemuot,
du einiu manges wîbes wert,
wol mich daz ich dîns dienstes hân gegert,
wol mich der wort diuch zuo dir sprach,
wol mich daz ich dich ie gesach,
die got an dînen lîp dâ hât geleit.
du bist, vrou, in dem herzen mîn
âne strît gewaltic keiserîn.
wiltu lachen niht der heide,
vogele sanges, sumers zît,
sô lach aber der ougenweide
diu an reinen vrouwen lît.
denke an minneclîchiu wîp!
kan der lachen dich niht machen
vrô, verzaget ist dîn lîp.
minne, ich klage dir mînen kumber.
in weiz leider waz ich tumber
hân getân der vrouwen mîn:
ez ist gegen mînem wille.
vênus, suoze ein kriegen stille:
mînes herzen keiserîn
zwîvellîchen gegen mir tuot.
liebez liep, ân allez wenken
mîn gedenken mache guot.
wiste ich, war umb oder wie
ir ze dienen ûze und inne,
in dem sinne wære ich ie. doch mêr dîn genâd dar gegen
mîn gelücke ein wênic baz.
sünde gegen mir niht sô harte;
dîn trôst mich noch wol ernarte.
lâ dîn zwîvellîchen haz
gegen mir, liep, des bitte ich dich.
swar ich in dem lande kêre,
zwîvel sêre krenket mich.
wiste ich, war umb oder wie
ir ze dienen ûze und inne,
in dem sinne wære ich ie.
herzeliep, von zwîvel kêre,
volge niht der valschen lêre,
lâ dir triuwe wonen bî!
ûz dem wege müeze ich blîben,
liep, mîn hort vor allen wîben,
ob mîn muot iht anders sî
danne stætiu liebe an dir:
sô muoz ich ân trôst verderben
unde sterben, gloubes mir.
wiste ich, war umb oder wie
ir ze dienen ûze und inne,
in dem sinne wære ich ie.
kund ich mich wol gehalden,
ich möhte noch vil salden
erwerben wol in kurzer vrist.
got mac es baz gewalden
dan al diu werlt; daz wizze krist
daz mir kein wîp niht lieber ist.
ach ob ich sô gebære
der herzelieben wære
als sî mir immer blîben sol!
mîns leides sist gevære,
und gât mir niht nâch wunsche wol.
dâ von ich grôzen kumber dol.
doch wil ich mich ûf ir genâde trôsten:
got weiz wie gerne ich lebte mit den vrôsten.
ich hô si ze den hôsten,
doch mir ze leide wirt ir lîp:
si schînet alsô guoter hande ein wîp.
bilde, milde wis gein mir.
dir bin ich holt vür alliu wîp.
blîp an mir arman stête!
sît dû bist al mîn zuoversiht
und muost ouch sîn ân ende,
sô hân ich ganz zuo dir gepfliht:
dîn lieben gruoz mir sende.
süeze, grüeze bistu rich.
mich troeste, zarte reine vruht.
zuht niene dû versmête.
alle vrouwen hânt dîn êre,
die mîn herze hât erkorn.
liebez liep, von zwîvel kêre,
anders bin ich gar verlorn.
blicke schicke wol behuot:
guot ist ez vür der nîder schal.
val niht an ir gerête.
sît daz ist mir enteil getân
daz ich eins wîbes eigen bin,
son wolde ich vür si keine hân:
sî ervröuwet mir den sin.
ende sende mîner pîn,
mîn herze hoehe inz paradîs.
prîs ie du gerne hête.
der merker ist gar triuwelôs:
ein kleine er machet wol vil grôz.
wem blîbet daz verborgen?
mir hülfez wol daz ich dich sê.
swer daz benît, dem wünsche ich wê
und mangen leiden morgen.
nu hilf mir, heilger ôstertach,
der merker tuot mir ungemach.
swaz rîcher tugende er ie gesach,
sîn herze nieman guotes gan.
ach liebez zartez vrouwelîn,
wie mugen dîn gedanke sîn,
swenn dû mit lieben ougen dîn
an sîst mich armen senden man?
wêr dîn gedanc ze mir niht guot,
sô stünd dîn reiner wîbes muot
ûf ungerehter strâzen.
tet ich ie, zarte tugentrîch,
dâ von du mohte erzürnen dich,
daz wil ich abe lâzen.
gedenke ab mir kein arge list,
wand dû mir ein und allez bist.
sô helf mir got, der milde krist,
daz ich nie liep sô liep besan.
ach liebez zartez vrouwelîn,
wie mugen dîn gedanke sîn,
swenn dû mit lieben ougen dîn
an sîst mich armen senden man?
zwâr mîn gedanc sint selten vrî,
si sint dir gar verborgen bî,
swar ich si kan gemezzen.
dîn wîplich zuht, dîn edel gunst
betwingt mich sô mit süezer kunst,
deich dîn niht mach vergezzen.
ach, vrou, mîns herzen leitvertrîp,
was ie getriuwe mannes lîp,
sô bin ich dir, liep sêlich wîp:
istz unreht, sô schalt mich dâ van.
ach, liebez zartez vrouwelîn,
wie mugen dîn gedanke sîn,
swenn dû mit lieben ougen dîn
an sîst mich armen senden man.
< sint ich mac ganzlîch alse ich wil,
sô ist mir allez gar ein spil,
nu ich mich rehte hân versunnen.
waz er mir ie hât abe gewunnen,
daz habe er im als erz gewan:
niht anders ich gevluochen kan.
mîn verlies daz zele ich kleine,
sint ich ganzlîch unde reine
lîp und êre hân behalten.
got der müeze es vort mêr walten
und mich nemen in sîn geware.
ich wil in gerne lâzen vare
und gern niht mêre alsolcher swêre;
der wil ich vort mêr âne wesen.
gelobt sî got, ich bin genesen.>
hs. sg
owê mîner gar virlornen jâre
diu mir in der welte sint erstorben!
ir velschiu minne stuont mir so ze vâre
daz ich nâch der sinne was verdorben.
nû hât mich diu minne des ermant
daz krist durch uns ûf ertrîch wart gesant
und daz sîn wort ze guote an uns ist worden:
sîn minne hât mich brâht in grâwen orden.
hs. w
ir alder vrowen junc dienære,
ir mugt vrâgen wer der wære
der sîns diensts vor zweinzic jâren von der vroun gelônet sî.
ez zimt niht zesamene schône
daz wir prîmezît ze nône
warten suln: wie zimt ir alder iuwer junger dienest bî?
ê, wen ir begundet leben,
dô hâts uns minnelôn gegeben.
welt ir nâch âbentsolde
iuwern lîp dâ pînen,
lât an dem sper erschînen
ê zimier von golde,
ob iu diu tohter vür die muoter lônen wolde.
hs. x
mîn leben sî kurz oder lanc,
diu liebe sælge zarte
muoz sîn ân aller nîder danc
der trôst ûf den ich warte.
ich hân sô gar ergeben mich
eim reinen wîbe minnentlich
daz ich mich selben hoene:
von sorgen muoz ich werden alt,
ob ich mîn selbes hân gewalt.
ir tugent unde ir schoene
hât sô besezzen mînen muot,
gedanc, herz unde sinne,
daz ich bin ir vrî eigen guot,
sî mîn gebieterinne.
sint ich niht solde blîben mîn,
sô wil ich deste vrôer sîn,
daz sælde mir des gunde,
daz ich mich hân ergeben dar
dâ laster unde schande gar
sint vremde zaller stunde.
wær ich noch mîn, mich gæbe ich ir
zuo erbe ân wider kîben,
sô lieplich liebt si eine mir
vor andern allen wîben.
wist ich iht waz ir wille wær,
sô müez mir vröude werden lær,
ob ich mich des wolt mâzen,
ân ein daz ûz gescheiden sî.
wolt sî daz ich wær eine vrî,
daz wurde bî mir lâzen.
si ist mir liep: bin ich ir leit,
dast âne mîne schulde,
wand in weiz niht ûf mînen eit
waz ich kür vür ir hulde.
minneclîche tôtærinne,
wer hôrt daz mære oder list,
mînes herzen roubærinne,
daz dû sô gar ungnædic bist?
swaz sprechen kan, daz lobet dich,
und der aller hôhst dich meine,
sol ich entgelten des al eine,
waz wunders ist daz, vrouwe, sprich?
sol dîn tugent und dîn schône
sîn manges wunne und niht mîn?
daz im got von himele lône:
waz sint zuo dir die tæte sîn?
ist mir von dir niht guot geschên,
daz ich dich sô stæte minne,
sô lônet baz von tumbem sinne
ein grimmic tier, des muoz ich jên.
wâ mac in sô zartem lîbe
sô grôz ungnâde bergen sich?
trût liep wîp vor allen wîben,
dîn grimmen zorn an vînde rich!
sint mich diu minne hât entzunt
und dîn zarte wîplich bilde,
nu tuo die sorge von mir wilde:
diu hât mir herze und sin gewunt.
ist dir aber sô ze muote,
daz dû etswenne tôten wilt,
viht aldâ du vindest huote:
du vindest an mir swert noch schilt.
ob tôten dir in muote lît,
tôte juden, tôte heiden.
mich mac nieman von dir gescheiden.
totest du mich, des hâst du nît.
sô spricht al diu werlt gemeine
< sich wâ diu mordærinne geit!>
denkes, zarte vrouwe reine,
erbarm dich durch dîn wîplichkeit!
mîns hoffens trôst al an dir stât,
beide leben unde sterben.
sol ich genesen oder verderben,
des, vrouwe, lît an dir der rât.
war ist nu hin der voglîn sanc,
der suoze durch mîn ôren klanc?
wâ ist der hin gescheiden?
daz hât getân der winter kalt,
der hât den sumer mit gewalt
dar hin, daz ist mir leide.
trôste mich ein reine wîp,
sô hæte ich alle wunne.
waz ahte ich ûf des winters kîp,
sô sî mir vröude gunne?
sô wol dir, wîp, wie rein dîn nam!
dar um sô wirt im niemer scham
swer dich ze vriunde erkiuset.
du machest vrô ein senden man,
daz er an vreuden wunder kan;
sîn leit er gar verliuset.
ûf sô hovelîchen trôst
sô diene ich mîner vrouwen,
daz ich von sorgen werde erlôst
und sî mich welle schouwen.
mirn kan der winter niht geschaden,
wil nû diu guote von mir laden
sô senelîche swære;
sô wirt mîn sorge ein vreuden spil.
sus kan diu guote, swen si wil,
mich sorgen machen lære,
daz si zeiner stunde giht
< mîn vriunt, du solt dich vröuwen!>;
sô kunde mir der keiser niht
noch al sîn here dröuwen.
nu dar, nu dar, nu dar, nu dar,
vrou, werde mîn, sus von mir var!
ich halt mich an mîn armuot.
god gebe mîner vrouwen guot
heiles vil, des ich ir gan.
ich bin mit schaden worden vruot
daz ich bin ir gumpelman.
al mîn hoffe ist gar verlorn.
ez sî ir liep, ez sî ir zorn,
in gibe ein haller umbe ir muot.
daz ich ir bin sô rehte smâ,
daz ist mîner armuot scholt.
des wirde ich niht von leide grâ,
hân ich silber noch daz golt.
sol si mich dar um versmân
daz ich der beider niht enhân,
mich dunket dazs unrehte tuot.
sô hô stênt bluomen an den kesten,
die sô vrôlich glesten
ûf esten
ze prîse.
der meie in stolzer wîse
von purper gar
treit kleit nâch vrouwen art geswenzet.
wiest er vol besprenzet,
bekrenzet
mit rôsen,
mit vîol, zîtelôsen
wol tûsentvar.
über al
hoert man liebiu vogelîn
süeze stimme erklingen.
berc und tal
geben balsemrîchen schîn
dâ die bluomen springen.
ich wil leit verdringen
und ringen
nâch wunne.
uns bringt diu brinnde sunne
ein vrôlich jâr.
vrî sî mir herze und muot von sorgen!
tac, naht unde morgen
verborgen
ich denke
wie ich der werden schenke
mîn lop, mîn gruoz.
man kan volloben niht ir êren.
ir lop wil ich mêren
und hêren
die werden.
sî ist mîn trôst ûf erden,
tuot sorgen buoz.
rôsenvar
sint ir munt, ir wengelîn,
wîz ir kel, ir kinne.
lieht und klâr
zaller zît ir ougen schîn
nâch wîplîcher minne.
swenne ich daz besinne,
ich brinne
nâch hulden:
daz leit ich von ir schulden
erlîden muoz.
mîn sin stât iemer nâch der süezen.
zwâr ich wil si grüezen,
diu büezen
kan swære.
wan sî ist vreudenbære
und tugende vol.
dâ swâ sî ist, dâ ist mîn herze.
sist ein guldîn merze.
mîn smerze
geletzen,
mit vreuden wol ergetzen,
daz kan si wol.
werder vruht
wirt ûf erden nie gesehen
in des meien blüete.
rîcher zuht
mac man ir des prîses jehen.
got ir lîp behüete!
mannes stolz gemüete
ir güete
kan twingen.
wol mir daz ich ir singen
und dienen sol!