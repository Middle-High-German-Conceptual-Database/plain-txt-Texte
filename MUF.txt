so diu milch ein wenich warm ist,
so ist si der fliugen genist;
den chumt si danne zemaze.
stet si denne an der straze,
daz si ir werdent gwar,
der fliugen chumt so vil dar,
daz sis machent unreine.
si suchents aber vil chlein,
die wil si groze hitze hat
und nahen bidem viwer stat.
swelch milch unbehut stet,
und der fliugen wille dar an erget,
diu milch ist reht als guot
als daz gebet, daz der munt tuot
gar ane des hercen danc:
daz ist arm und chranc.
swer da cechirchen wil stan
und last sin herce unmuze han
mit werltlichem geschæfte,
so ist daz gebet ein chlæfte.
des diu sele solt genesen,
daz ir ein milh solte wesen
und ein spise fur des hungers not
und ein ercenie fur den tot,
des belibet si ane gwin.
er wirfet so vil fliugen drin,
daz si daz gebet versmahent
und imz so vromde machent,
daz sich daz herce niht verstat,
swaz der munt geschaffet hat.
swer lernen wil, den lere ich wol,
wa mit er uber werden sol
der bosen danche die frist,
die wil daz er cechirchen ist.
er sol siner sunde chunde han;
allez, daz er wider got hat getan,
daz sol er uber denchen gar.
mag er niht werden riwe var
von sunden algemeine
und dunchent sin also chlein,
daz si im niht mugen tougen
naz machen siniu ougen,
dem rat ich einen guten rat:
der ein so trucken herce hat,
daz ez an eigen wazer ist,
der nem daz wazzer drin, daz christ
switzet mit sinem bluote,
do er uns daz tet guote,
daz er uns losen wolde
mit der marter, die er dolde!
si im daz wazer niht vol groz,
so nem daz wazzer, daz da floz
mit dem blute uz christes wnden,
da von die herten stein begunden
der noete mit im walten,
daz si sich musen spalten!
noch ist daz dritte wazzer da
- daz sol er nemen iesa -,
daz christ uz sinen ougen floz.
des wazzers chraft was also groz,
daz der tac sin lieht da von verchos,
und diu sunne ir schin verlos:
die warn mit christ unfro.
der luost wart ouch betrubet so
daz elliu diu werlt mohte iehen,
daz michel wunder was geschehen.
ginc an den edelen ursprinc,
durstiger sunder, und trinc!
so wirstu gar der sælden chint,
wand si ein heilwæge sint.
si buzent dir, swaz dir wirret,
daz dich gotes riches irret.
swie durre dir din herce si,
chere in die brunnen dri!
din herce wirt dir milche vol,
der din herce immer leben sol.
diu wirt so heiz da inne
von des heiligen geistes minne,
daz ir der fliugen niht bestet,
und ein ursprinc dar uz get,
daz dir diniu ougen machet naz,
so du vil wol bedenchest daz,
daz christ umb unser missetat
driu also groziu wazer hat
gegozen und darzu sin bluot
und leit durch sinen getriwen muot
durch uns die marter und den tot.
do er daz tet durch unser not,
do het er grozze riwe
umbe uns durch sin groze triwe.
daz christ umbe unser missetat
so groze triwe gehabt hat,
des sul wir in geniezen lan
und suln ouch groze riwe han.
welle wir in sin riche,
dem suln wir tun geliche.
got wil uns daz ewige leben
wider unsern willen niht geben.
swer daz in sinem muote hat,
die wile er da cechirchen stat,
so ist sin gebet valsches fri.
im ist der heilige geist bi;
der machet in cestiure
so heiz mit sinem viure,
daz sin gebet der sele frumt
und dehein fliuge dar zu chumt.
ir sundære, daz sage ich iu:
mugen iu diu wazer elliu driu
iwer sunde niht gewaschen abe,
swie vil daz mer wazzers habe,
swaz wazer da in gat,
und swaz wazer disiu werlt hat,
die gemachent iwch nimmer reine
- si helfent fur sunde chleine.
dirre drier wazzer unden,
die waschent iuch von sunden
und von dem ewigen schaden:
ir mugt iuch gerne darumbe baden.
nu traget ez in iurem hercen
fur den ewigen smercen!