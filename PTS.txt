puch von der tochter syon
von jherusalem ir czarten chint,
di meinem lieb haimleich sint,
tuot meinen herczen lieben chunt:
ich sei siech, von minnen wunt;
bittet alle daz er mir
êwe leben gebe nach meiner gir.
ich bins di tochter von syon,
auzgangen nach chunich salomôn,
daz ich in mit seiner chrônen sehe
und alle seinew wunder spehe.
ich haize specualatio.
ez spricht sant pauls also:
mit vollen augen dort immer je.
spigel ist mein dewtscher nam,
wann an der crêatûren râm
wurgt ich und tuon bechant,
wie schön ez sei in engellant.
ich sieh schön und nucz guot,
nach den czwain riht ich meinen muot,
wie ich chum czem leczten
czu dem schonsten und zu dem pesten;
von dem pechlein zu dem prunnen,
von dem schein zu der sunnen
von dem tropflein czu dem fuder,
von dem trunchlein zall dem lûder,
von dem bilde zu dem bilder,
von der geschepfde zu dem schepfer.
nu fraget ir lihte wann ich sì?
ich pin ain tohter schanden frey,
speculiren ist mein wergk,
da von haiz ich von spigelbergk.
nu fraget ir leihte furpaz,
speculiren waz ist daz?
daz ist der in den spigel siht
der crêatûre, der uns vergiht
gotez in seiner drivalt
nach seinem wunder ungezalt,
wie hoh, wie lanc, wie beit, wie prait
sein grundelôse weishait,
wie ungemessen sein gewalt,
da pei sein gute manikvalt.
so ymaginacio di bilderin.
und ratio di lwhterin
daz wîse ane czwiren,
waz haizet speculiren.
meditiren gêt in vor
und weiset auf di rehten spor.
hie nach gêt ain hoher leben,
ob allen crêatûren sweben,
sîn selbez allez wesenz frei,
got sehens on mittelei:
daz haizet contempliren.
darnach gêt jûbiliren,
ein herczen freude unsegleich;
der freude ward nie niht geleich.
chum ich auf der freuden trôn,
so hiez ich nimmer von syon,
ich haizze virgo israhêl
dew got schol sehen immer mê.
ich pite ew tôhter alle, daz
jegeleichew pringe ir spigelglaz,
der mir der wôrhait jhehe,
swenn ich in den spigel sehe,
wie ich czu dem hohsten muge chomen,
alz ir nu von mir habt vernumen.
cogitacio dô sprach:
von syon tohter! du dempfach
gedulticleich meinew wort:
wann di sint wâr bis auf den ort.
ich haizze cogitacio
ofte traurige, selten fro;
( gedanc ist mein dewtscher nam
ofte wilde, selten zam.
ofte wande ich mich so,
daz ich haize meditacio,
swenn ich mich selbe ainez dinges man
und beleibe wetrechticleich daran.
mein spigel, frauw! ist di welt,
seht durch ellew ir gezelt,
so seht ir nicht wann jamerchait,
wie wenig freuden, manik leit.
doch als ir mich habt gesant
cze vorschen durch ellew lant,
wâr ewr rew mug gesein;
dez horet, fraw, di rede mein.
di werlt ellew niht gelaisten mack
volle freude ainen ganczen tak,
ich hân gesehen frewden vil,
raien, tanczen, vederspil,
mannez chunhait und frawenczuht,
von trinchen, ezzen groz genuht,
von claidern dapei reiche kost,
von freunden chinden manigen trôst;
ez war allez als ain tron;
dez gelaubet tohter von syon.
ez sprichet sant bernhart:
daz aller diser werlt zart
niht ist wann rauch, schum und slâfe
und an dem tôte schrien wâfe:
ain rauch von der pitterkait,
ain schum wann si daz hercz bleit,
ein slaf wann sie die sinne
pindet auzzen und inne;
in di helle hân ich gesehen,
der werlt chint hant da veriehen,
sie leident arbait und nôt,
ir speise sî der ewige tôt.
sie schreien: wârzu waz uns guot,
grozzer reichtum, ubermuot?
ez ist allez hin alz ain schat
und hat uns praht an dise stat;
ain pote, der niht widerseit:
alz ist der werlt trugenhait;
ain schief durch ainen snellen fluz,
von armbrust ain sneller schuz,
durch den luft ains ôren fluch
und auch dez snellen blickez tuk,
dez slangen in dem gevilde,
dez jungelingez in seiner wilde,
wer zaiget mir der aller gank?
wer weiset mich dez hasen wank?
in dirr werlt pei seinen leben.
ich hân allew hantgetât,
dew di sunne beschinnen hât,
gesehen, daz ist alz ain uppichait
und dez gaistez arbait.
dô sprach di tohter: wê mir wê
ich pin sicher vil danne ê.
in den stunden under dez
chom gegangen fides und spes.
do di tohter sie dersah,
zu in si clegleichen sprach:
ich clag ew peden meinew lait;
cogitatio hat mir versait
ruwe und ewigez gemach
an allem, daz sie je gesah.
fides do senfticleichen sprach:
tohter! dein leithleichs ungemach
und deinez herczen quale
allesamt cze male
die puz ich sicherleichen dir,
ist daz du râtes volgest mir.
ich fides, der gelaube,
pin der di herczen raube
zergênleicher wollust,
der muz dir, tohter, werden brust.
mein spigel haizzet jhesu crist,
in dem ez allez gepildet ist
da wâre rew magk gesein:
in den sich, zartev tohter mein!
sant bernhart schreibet:
swer in wunden beleibet
dez, der dew werlt erloset hât,
daz der in sicher ruwe stât
wilt du nu in ganczer rewe sein,
pei jhesu crist, dem herren mein,
so merke, tohter, meinen rât;
lazz alle freude di czergât,
hâb dich an ime mit vestichait,
sich uber dich in di ewigchait,
du ganch mir nach, ich gên dir vor,
so chumst du auf der heiligen spor.
ich haizze mersterne,
ich fur dich, tohter, gerne
czu meinem herren jhesu crist;
der durch dich mensche worden ist,
durch dich hât geben seinen leip
daz er dich hette ze aller zeit
er sant dir seinen heiligen geist:
daz tet er darumbe allermeist,
daz du von seiner suzzecheit
getrôstet wurdest in arbeit,
daz du auch hêtest liehten schein
auf ellew dink der willen sein,
daz in dir brinne sein minnen fiur
daz aller der werlde chinden ist tiwr.
tohter! gib mir dein hant,
ich pringe dich in dein aigen lant;
ich pin ain weise maisterein,
weltwisen vor mir tôren sein.
der weise aristoteles,
plato und socrates,
salomôn und philo,
david und alle weisen dô
genuzzen alle ir weishait niht,
daz si da ruwe hêten mit,
diw danach den cleinen wart
pei meinen czeiten geoffenbârt.
confiteor tibi et cetera
nu lazz dir beihten alda;
ich vesten kusch und heilichait,
ich haize gotez wirdichait
ich mach fruntschaft, gaistleich zuht,
von mir chumet aller tugende frucht.
ich stên allen lewten pei
wann di min wollen wesen frei.
di natur hat ainen lauf,
den wandelt si durch chainen kauf;
ich wandel, di ich wandeln wil,
ich tuon mit gote wunders vil.
ainer der gehoret niht,
dem andern gepristet der gesiht,
sie sint siech oder tôt,
sie werdent gesunt von minnen gepot.
swer in mir wurchet meine werch,
der spreche: ich wil daz dirr berch
sich senke selben an dez meres grunt.
daz muz geschen sâ zestunt
sust vesten ich di warhait:
daz ist keczern, juden, haiden lait
ez ist allez wâr waz ich gesage,
der haiden und der juden schrift
an mich ist ain vergift.
spes di erhorte daz,
si trat ain tail her nâher paz,
si sprach in czuhten beldlich:
von syon tohter! merke mich;
sich, so tuon ich dir bechant
wie ez sey umb mich gewant,
ich haize spes, ain friu maget,
in herczen streit ich unverzaget:
czuversicht ist mein dewtscher nam;
mein rete di sint one scham;
mein spigel haizet himelreich,
der trôstet arm und reich.
in dem sich, frawe, ze aller stunt!
so wirdest du sicherleich gesunt.
ich laist gar waz ich gelobe,
dâvon sprich ich mit urlobe:
frow fides, ir gebet guten rât
doch wundert mich daz ir westât
so hohe taidinge âne mich;
nu wizzet ir doch sicherleich,
daz ich in gotez kuchen pin
oberste kuchenmaisterin;
ich wandel alle pitterkait
in gotleichew suzichait,
ez wizzen wol di marterer,
di beihter und di lêrer
wie ich mit in hân gestriten,
so si an leibe an herczen liten;
ich praht in von himel chraft,
ich sprach: nu frum ritterschaft,
leit vrôleich dise kurcz pein;
dein lôn schol immer ewig sein!
ich czarte sam ain muter tuot,
ich mach chuon und hoh gemût,
ich pin ain vestew streiterin,
ewigez lonez wererin;
streit ist mir ain sicherhait
untrôst ist mir ain suzechait.
wer sah mich je gefliehen,
czegleich auz wege schihen?
meinez herre ruote und sein stap
die trôsten dich piz in daz grap.
ich pin ain ruowe on arbait
mich druchet chainer slaht leit,
nu phwy dich, werlt, du schanden vaz!
hab nu und immer meinen haz;
mir ist allez daz in dir ist
niht anders dann ain swacher mist.
du pist mir immer unbert,
swie dein doch manig tôre gert
du trigerin, du ligerin
wie möhtest du mir liep gesein?
mein wandel ist dort oben,
der freude hân ich entsoben.
ez sprichet augustinus
in seiner heiligen lere alsus:
der glaube wegreifet niht
noch ertreich di zuversiht;
vernunft noch di minne
ergrunden niht mit sinne
der ewig freude nucz,
di got gibt âne urdrucz.
von syon tohter! nu ist mein rât,
dez selben fides mir gestât,
daz du fragest di weishait
wie du uberwindest deinew lait.
dô di rede also ergienk,
die tohter ainen trôst gevink.
sie hub auf und sprach:
gâ leihtert sich mein ungemach;
mir ist, wie ich erwachet sei
von sweren trawmen, wann ir drei
mich zall der ruoe weisent,
di alle heiligen wreisent.
wer gibt mir vedern, daz ich muge
gefligen dahin, dâr ich gehuge?
ir augen wainten immer mê;
wê mir armen! immer wê!
wie vinde ich den ich hân verlorn
auz tausenden auserkorn?
er ist wîz, darunder rôt,
wârer mensch und wârer got,
er hat sich lange mir versait;
nu râtet zu vrow weishait:
ir wizzent alle sein wege,
di weyten und di engen stege,
di ich czu im und er czu mir hât;
ich vinde sein niht on ewren rât
do sprach zu ir di weishait:
tohter du hast wâr gesait;
vil weisen rât gâb er dir,
der dich da weiste her zu mir.
ich haizze sapiencia,
und waz pei deinem liebe da
do himel und erde gemachet wart
ich waz mit im auf der vart,
wart geordent in der ewicheit.
weishait ist mein tewtscher nam.
on mich sint alle dink in scham.
mein spigel, tohter gemait!
haizet gotez sun in der ewicheit;
der weiset alle sinne
auf wârew gotez minne;
ich pin über di sunne schöne,
ich alle heiligen kröne,
ich wele in gotez hantgetât;
wann er tuot niht on meinen rât
ich pin in gotez gedenchen,
dem nieman chan entwenken.
ich pin ain smekende chunst
auf alle gotleich vernunft;
ich pin auz gotez munde chumen
und weise, tohter! deinen frumen.
richte dich auf demuot,
auf leiden, willige armuot,
auf erparmherczichait,
auf gehorsam und auf keuschichait;
ahte daz alle deine wort
gesliffen auf drew ort,
dein selbez hail, deinez nehsten nucz,
auf gotez lop one vrdrucz:
iz und trink mezleich,
dew czeit vertreib nuczleich,
so wirdest du edel und reich,
schön und sei auch dem geleich,
der dich nach im gepildet hât.
hor, tohter, furpaz meinen rât:
gib urlaup allem daz der ist,
verlaugen daz du selber pist,
fleuge uber dich selben hôch enpor
durch alle chore in dem obersten chor;
so mach dein liep dez niht gelân
er muzze dir engegen gân,
mit armen dich umbslizzen,
mit gnâden übergiezen.
er furt dich in di trinitât,
er czaiget dir di majestât,
er nimt dich tohter an sein hant,
und furt dich in der engel lant
und let dich speculiren,
sich selben contempliren,
so wirdest du gar ain dink mit im.
daz merche, tohter, und vernim:
wilt du nu sus verainen dich,
so kum zu der minne, dew weiset dich.
diw tohter auf ir fuzze trat,
nach der weishait rât
czer minne si vil palde gink,
ir clage alsus sie anevink:
frawe mein, vernimme
aller tugenden chuniginne:
chain tugent ist ju geleich
in meiner sele chunikreich;
ir seit an der mîn trost leit,
wann ir di ursache seit
aller meinez herczen clage
meins belengenleichen siechtage;
für wâr waiz ich aber daz,
wollent ir, so wirt mir paz.
do die minne dersach
der tohter clag und ungemach,
ir blangen und ir herczenlait,
sie sprach zu ir in suzzechait:
tohter mein, du sagest wâr.
alz churz mach ich tausent jâr
alz ainen gesterige tagt,
wann ich allew dink vermagt:
ich twanch dez den gotez suon,
daz er herab auf erden chum
und an sich nam di menschait
und ward czu dem tode berait.
mein spigel haizet güte
und erfrewet dein gemüte;
swer darin sieht, der siht in got
und erfullet allew sein gepot
daz du nu mich bekennest paz
und an mir nimmer werdest laz,
sô merche hie besunder
wunder uber wunder.
der gewalt ward überwunden,
di frihait wart gepunden,
dew wârhait der ward uberlogen,
daz reht mit falschait uberzogen,
der scheppfer von der gescheppfde leit,
sein weishait dauhte ain torhait.
der di engel verstiez und adam,
der wart gespannet an dez creuzez râm
an allem seinem leib wunt,
wetrubet auf der sêle grunt
wart der himelische trôst
daz di sêle wurde erlôst,
dew pitterleich gevangen saz
und gehort in der veinde haz;
der kunick wart kneht, daz leben starb,
ich pin, dew ez allez warb.
unverczogen one czil.
daz maria die hohe maget,
als uns der gelaube saget,
wart vor allen frawen wert,
daz ir got czu muoter gert,
daz waz doch mein schult allermaist;
wann ir liep, ir hercz, ir gaist
waren in mir enprunnen:
dez prahte si di sunnen,
von der di engel haben iren schein,
dez muoz si immer di hohest sein.
noch schuf ich ainz, daz ist daz maist,
daz gotez leip, pluot und gaist
veraint mit der gothait
seinen chinden zu ainer speise hât berait.
sein pluot daz schol uns rainen,
sein leip uns mit im verainen,
sein sêle schol uns versuonen,
sein gaist mit tugenden cronen,
sein gothait czihen in andaht;
dicz han ich allez czupraht.
ich pin uber alle crefte stark,
ich swende wein und mark,
ich derre bluot und hercze
( doch senftleich on smercze)
daz si lôse gewonhait lânt
und dâ mit auf in got gânt.
ich pezzer daz verdorben waz,
ich czewhe alsam ain adamas
die sêl in got und got in sie;
mit mir verainet sie sich hie.
swelch sêle chumt in mein gluot,
der tuon ich alz daz fewr dem golde tuot;
ich lauter und raine,
ich schaide und veraine,
ich pringe dem sunder rewe,
von alten mach ich newe,
alle sunde in meinem lohen
sint also schir verblohen,
alz ain clainez glensterlein
verlischet mitten in dem rein.
swer chumet in mine bunde,
den fliehent alle sunde.
swaz got hât, daz ist allez mein:
ich pin sein oberigste chelnerein.
ich mag di hohsten gâbe geben,
ich nim den tot und gib daz leben,
swer mich niht hât, der ist ein niht;
swaz er gedinet, daz ist enwiht;
swen ich gesalbe, der wirt gesunt;
darnach wirt ruowe in gote chunt,
darnach so wirt entzuket
und suzecleich verrucket
der geist von liebe von sêle in got,
so leit der leichnam alz ein tot.
hie lernet si contempliren,
vor chonde si speculiren.
wâ aber ist jubilacio,
wolte mit mir gên oracio,
( dew haizet ze dewtsch daz gepet),
wie gern ich dir daz chunt tet.
die rede erhort oracio,
sie sprach in scham zer minne do:
fraw minne ir habt mein begert,
ich diend gern war ich sein wert.
der perk ist hoch, der wegk ist lanck,
so pin ich laider iu cze chrank;
doch tuon ich, swaz mein fraw wil.
ich hân potschefte vil
geborben yeczunt lange zeit,
die noch unverendet leit)
zwischen meiner frawen von syon
und jhesu crist auf seinem trôn.
wert ir pei mir gewesen
do er zu seinez vater zesem
saz, ir weren mere chomen
der si noch niht hat vernomen.
doch lât ir mich beraiten baz,
piz ich gehol mein wazzervaz,
der heiligen prief, der engel prôt,
die schuhe der heiligen demuot,
den stabe in mine hende,
meinen gurtel und mein gepende
und speise genug in meinen sack,
so tuon ich allez daz ich mack.
daz wazzer ist weinunge,
die brief der heiligen voderunge,
der engel prôt got immer loben
und immer in lob nach im toben.
daz heilige crucze ist mein stab
aller meiner selden urhab,
daz gepende und der gurtel weiz
gedulte und chauschait, vleiz;
dew speise in den sack geleit
vil wergt der parmherczichait;
an dise dinch, sprach daz gepet,
mein dinst wär chranc, swaz ich getet.
si furen samt( nu nement wâr
hin über aller engel schâr.
do bleib di maget vor der tur,
si verloz do gar ir sinne.
di tohter und di minne
chumen fur den chunik stân;
do lachet si der chunik an.
die tohter gar verloz ir chraft,
sie wart von minne sîgehaft
aller crêatûren ploz,
do si der minne bligt geschoz.
di minne vergaz ir selber nit;
sie tet nach irem alten sit,
si nam iren minnen pogen
piz an di oren eingezogen,
si schoz den chunik auf seine trôn,
daz er der tohter von syon
viel minnecleich an den arm.
durch peide chom der viel gevarn,
er twanck sie in ein alsô
daz furpaz chainer sweren drô,
mangel, durst, noch hungers nôt
daz swert, noch der bitter tôt
si schaiden moht in chain wîs.
er sprach: gemahel, pis gewis,
ich gelaze dich nu nimmer mê,
und empfâhe dich zu rechter ê.
daz waz ain ganczer jubilus.
si sprach zu irem liebe sus:
herre du pist wunderleich,
dein antlucz daz ist gnâdenreich,
ich pin in deine wunder chumen,
di werlt ist mir gar benumen,
und doch, wie ich bestetet sî
mit deinem gemahel vingerli,
so sencket mich doch in den grunt
dimuot und vorht ze aller stunt,
wie der genâden rehte tuo,
die du mir gibst spat und fruo.
mein liep du pist diw weishait,
gotleicher wie clarhait,
dein glancz mich hat durchglestet,
dein chraft an mir gevestet.
meiner sêl schacz, meinez herczen hort!
von grunde auf hohe biz uber bort
hat mich dein minne durchgozzen,
durchgangen und durchflozzen.
dein schon ist uber der sunne schein,
du balsamus, du mirre mein!
ich lebe dir und stirbe mir.
wir sein vereinet nach beider gir.
mein chunge und auch gemahel guot,
du hast geedelt meinen muot
auf di erst unschulde
do adam waz in hulde.
du zartest mir und geist gewalt,
dez pin ich worden gen dir balt.
der chunik sprach: gemahel mein,
mein swester und mein frewndein!
ich tuon allez daz du wilt:
unser minne ist ungeczilt.
da wart si gnâden alz uber vol
alz von der drîvalt ain tol
sie gar und gar durchfluzze.
sie empfinge da süzze kuzze
von irez gemahels munde.
wer chonde nu ze grunde
gesagen wie der lieben waz?
ach jhesu crist, du minnen vaz!
laz uns auch werden inne
der weishait und der minne,
die si auz deinem munde tranck;
enpfahe uns in den umbevanck
do di tohter inne waz:
so ward uns nie auf erden paz.
sprechet amen allew lieben chint
dew dise brief gelesen sint,
daz wir mit jhesum dem czarten
gesiczen derselben minne garten,
und gedenchet auch mit trawen mein,
sprechet: er müz selik sein
der uns dicz getiht oder gelesen hât,
got geb in aller selden rât
hie auf ertreiche,
und dort ewicleiche.
amen.