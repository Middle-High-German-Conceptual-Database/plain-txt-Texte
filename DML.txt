ditz ist von den menneleren, daz sagt der strickere ze leren.
vogel, vihe und wilt,
swen daz mit ein ander spilt,
so treutet ez und minnet
da ez wucher von gewinnet.
desn tut er niht der die wip
vermidet durch der manne lip.
dern wil niht wucher machen,
er wil den wucher swachen.
des hat billich ir beider lon
des immer werndes todes ton.
er hat ez recht als gut
der ez lidet sam als der ez tut.
swie ez in der teufel rate,
er vleuhet also drate
swen er si bringet zu samen:
so beginnet er sich ze schamen,
daz er vor schanden niht ensiht
den grozen mort der da geschiht,
daz sin lip und sele wird erslagen
ane schulde und ane widersagen.
nu horet die engestlichen klage
die an dem urteilichem tage
uber die sodomiten gat,
so got daz groze gerihte hat.
da stent in gelichem werde
luft, wazzer, feuwer und erde
und klagen alle uber sie
und jehent:< herre, wir han in ie
gedient, als du uns hiezze.
wir kerten in zu ir geniezze
alle unser kraft und unser maht,
wir dienten in tage und naht.
wir gebaren in spise und schonen lip,
ros, kleider und schoeneu wip
und allez daz si wolten.
des si sich vreun solten,
des hastu engolten und wir.
nu richte uns und richte dir!
sinen habent dich niht gemeinet
und habent uns geunreinet.
wir heten des teufels laster,
noch lasterten si uns vaster.
ir leben daz gap so grozen stank
daz er din genade des betwank
daz si im daz lant roumte
und die guten leute soumte,
das si rehtes vrides enbaren
und ane gut weter waren.
si verwurfen ir samen,
da mit si, herre, benamen
der nature ir reht und ir gebot:
daz richte, schopfer und got!>
nu wenent die verworhten vaz
ditz enrede ich niht wan durch ir haz
und spreche ez gar nach wane,
ich si der witzen ane
daz ichz immer bewere.
nu horet, ir mennelere,
wie schon ich euch daz bezeuge
daz ich ein wort dran niht leuge.
swa ein man vor gerichte stat
und klaget swaz er ze klagen hat,
dar horet man wol sin houbet klagen;
der ander lip muz stille dagen.
doch hat er sich des vereinet,
swelch clage daz houbet meinet,
die meinet ouch elle sineu lider.
sinen setzent sich ouh da niht wider
si sin dem houbet undertan.
als ist ez umb die werlt getan:
unser aller houbet daz ist got,
die sele gap uns sin gebot
von der himelischen steure;
von dem lufte und von dem feuwere,
von dem wazzer und von der erden
hiez er uns den lip werden.
die viere nam ouch got an sich
do er dem menschen wart gelich.
swie ez ane sunde were,
got, unser schephere,
nam si an sich alle viere;
swie si ieglich mensche ziere
daz er si alle viere an im hat,
donen wolde got niht haben rat
ern habe si ouch an sich genumen.
sust sint si zu den himeln kumen
und sint ouch ensamt immer me.
nu merket, als ich saget e,
sit der vil heilige krist
ein houbet siner geschefte ist,
swenne er kumet an sin gerichte
mit engestlicher gesichte
und swenne er da clagende werde,
ob luft, wazzer, fewer und erde
und alle menschen haben geklaget,
und ob die himel haben gedaget
und die heiligen engel alsam,
si sint im so gehorsam,
swaz er da klaget eine,
daz claget da al gemeine
allez daz got ie geschuf.
die gemeine klage, der gantze r√ªf
muz uber die sodomiten gen.
so merket wie sie denne sten
so si allez daz verfluchet
des got zu dienest ruchet.