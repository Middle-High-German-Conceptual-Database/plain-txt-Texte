ge brest swein choepf.
wildu machen gebrest sweinkopf von vischen
so nyms karpfen oder sleinnen und schup dy schon oder ein parben
und flach den auf und mach in zw stuckchen und tue in in ein pfan
und gews dar an halb wasser und halb wein und daz die prue nur
ein vingers hoch uber ge dy visch und hab si uber ein gutes fewr
und laz wol sieden und salcz si leicht und stupp si wan si sein
halbenweg ein gesoten. so saig die prue in ein schueschel und nym
dan die visch und tue die grät dar aus und hack das prat ein
winczigs durch ein ander und tue ez wider in die pfann und gews
dye prue dar an und laz ein winczigs sieden und die schuepen sewt
dan auch und streich si durch und gewsss dan olsambt in ein
klaini pfann und las sten pis es hiert werd und hob es dan uber
ein fewr und zukks pald her wider ab und flach es auf ein panckch
und sneydcz in ein kallte suesse prüe. daz get in der vassten
für gebrest sweinkopf.
ein gepachnes von reisch.
wildu machen ein gutes gepachens von
reisch, so sewd den reisch in wasser und laz in nicht vast
versieden und saig ez schon ab und tue ez in ein reibscherben und
reib ez klainn und reib rochew air dar unter und tu schmalcz in
ein pfann und sthewss durch die hannt als gebranntte kuechel. wan
es gepachen ist, so fae ein zukker dar auf und gibs dan hin.
ein gemus von tuttern.
wildu machen ein gutes gemus von
ayrtuettern, so nym darczw guten walisch wein undn ein winczigs
semel und streich ez dan durch ein tuech mit ein ander und tue
zukker dar ein. habstu dez zukker nicht, so nymb honig an di stat
und tue es in ein klaines hefen und setz auf ein kolen und ruer
ez alweg dar und als pald es dan dick wirt. so heb es her wider
ab und versalcz es nicht.
wilpraet von rintfleissch
wildu machen wilpraet, so nym magers
rintfleisch und hack es klainn und nym ein wein und vah ein swais
von einem kalb und tue den wein dar ein und setz auf einen kolen
und ruer es pis es siden wird und geuss es dan auf daz fleisch.
so vaeht es die stalt als wilprat und hack dar under ayr und
geribens prot und stupps wol und mach dan palen dar aus als die
faewst und seüd es inn einer fleischprüe und sneid es
dan klainn als daz wilprat und mach ein guten pfefferen dar czw
und stupp in wol ab mit guten gewurczen und leg daz wilpraet dar
ein und versalcz sein nicht, so ist es gut. latwary von weichseln.
wildu machen gut latwary von weichseln,
so tue dy weichsel in ein hafen und secz auf ein gute gelut und
geuss nicht dar an. wan es dan nu sieden wirt, so las es kalt
werden und streich es durch ein tuech und tu es in ein kessel und
setz auf ein drifuz und ein gute glut dar under und las es sieden
pis es dick wirt und tue ein honnig dar ein und ein geribens prot
und stupp es wol ab und ruer ez albeg pis es dick wirt allessambt
also pis tu sein nymer gerueren magst, so hat es sein dan genug.
latwary von regelpiren
wildu machen gut latwary von regelpiren,
so schel dy piren schon und sneyt si zw virtailen und tue di
kernn dar aus und tue si dan di piren in ein hefen und setz sy
auf ein glut und geuss ein virtail wasser dar an und vermach den
hafen daz der tunst nicht aus ge. wenn si sein dan genug haben,
so stoss si klainn und tu es in ein kessel und setz auf einen
drifuz uber ein gute glut und ruer es albeg und ye pey ein weil
so geüss ein winczigs honnig dar an und stupp sie wol ab mit
gutem geburcz, so werdent si gar gut.
ein gemus von kuelungeln.
wildu machen ein gemus von kuelungeln,
wen di nu gesoten ist, so hakk sey klainn und tue sey in ein gute
fleischprue und setz auf ein gute glut und laß mer sieden
und reib ein prot darin und stupp wol ab und sneyd dar in speckch
klain und wurffellot und smelcz in ein pfann, wen du das gemus an
richtest, so tue den speckch dar an und versalcz nicht, so ist es
gut.
latwary von weinperen
wildu machen ein latwary von weinperen,
so prich die weinpir ab dem klainen und tue sie in ein kessel und
setz auf ein trifus und ein gute glut dar under und gewss dar
nichs dar an und wen es sieden wirt, so laz dan kalt werden und
streich ez durch ein tuch und du es wider in den kessel und setz
wider auf den trifus und sewd es wol und mit guten gewurcz stupp
es wol ab und gews dan auf ein prot und laz dan also kalten vi
tag und dar nach sneyd es wye du wild klain oder groß und wirt
gut.
gemus von weichseln.
wildu machen ein gut gemus von weichseln, so
tu si in ein hafen und setz auf ein glut. wenn si nu sieden wirt,
so laz kalt werden und nichtz nicht dar an und streich durch
ein tuch und tues wider in den hafen und laz sieden und geus ein
honnig dar an und geüs ez dan in ein vässel und da weil es
seudet, so rür ez pis es dick wirt. aus dem vasselein magstu es
dan geben warmes oder kaltes wie du wild und wen du es
aufrichtest ynngwer dar auf und versalcz sein nicht.
gesulczt maurochen
wildu machen gesulczt maurochen, so full di
maurochen mit ein guten ayr full und stoes si schon an ein spissel
und prat si schon und geuss ein gute prue dar an dy von sulcz
vischen sey gemach oder sunst ein gute prue von fleisch und tu im
ein gute hilff von haussenpletern oder von we es gern geste und
versalcz nicht, so ist gut.
maurochen auf ein plat.
wildu machen maurochen auf ein plat, sy
nymb kelberlungellen und seut sie schon und ain ay hochk dar
under und auch gut stupp und geribens prot und hack es klain und
mach ein holcz dar czw baidew seitten spyczig sey und mitten groz
als di maurochen und streich dan der full dar an und mach es
geleich umm daz holcz umm und umm und nuer daz es mitten albeg
groz sey und pach es in einen smalcz also mit dem holcz und
sneyst dan mitten von ein ander und czeuchs ab dem holcz, so
seint ir dan czwo. also mach ir wie vil du wild und mach ein gute
(...), full dan die maurochen dar mit gar schon und mach dan ein
grunes plat von ayren und petersill und laz daz plat nich vast
pachen in der pfann und die maurochen sturcz dan dar auf und laz
hafften an ein ander und richt es dan an und daz magstu geben zw
welcher czeit du wild im jar und mach es nicht gel. so hat es dy
rechten marrochen gestalt.
ein pachenns von kelberlungeln
wildu machen ein gutz gepachens
von kelberlungeln, so hack di lungel klainn und ein winczigs
gesoten speckchs dar under und czwen ayr tuter und gut stupp dar
ein und hack daz gar klainn durch ein ander und mach klaine kugel
dar aus und mach ein guten strawben taig und czeuch di kugel da
durch und pach es in einem smalcz und versalcz seyn nicht, so ist
es gut.
dreyssigk ayr zw ainem
wildu machen dreissigk oder verczigk ayr
czw ainem, so nymb czwo saw sawplatern ain klaine und ain
grossew und nym dan die klainne die swaib ynen mit wasser schon
und klop dy ayr und schaid den tuter pesunder und daz weis
pesunder ud geus den den klopfften tutter in die klaine
plater und nae si zw, wan si vol sey worden und wreff sey
in einen hafen und laz den tutter also siden pis er hert werd und
nym den di grosse platter und swaib die auch gar schon und sneyd
oben ein loch hin ein als groß als der tutter sey und den
sthews dan hin ein aber die plater sneyd und laz am ersten schon
von dem tutter und nae dan die grossen plater schon zw, nur daz
ein trachter mag gestelen und klopp dan das weis durch einander
und geuss durch den trachter hin ein auf den gesoten tutter pis
di selb plater von den weyssen vol werd und nae si dan gar czw
und wirff auf ein fleisch oder in ein hafen und laz sieden. so
wirt es dan ain ay und gib es dan hin und ein essig darczw.
aus einem al czwen
wildu machen aus ainem al czwen so
zewch dem al die haut ab und mach ein gute full von ayren und
stupp wol und full die in dy hawt, und cher di haut wider an
daz recht und stoss daz hawbt in die full und nae es daz es nicht
abfall und nym den den al und seut in mit wasser und wein und
stupp in wol ab und nym dan den al in dy hawt und prat in schon
auf ein rost und petraeppf in mit putter. so er dan gepraten ist
so leg in auf ein schussel und den gesoten al darczw und gib si
dan hin den herren. so mag der herr wol sprechen von wan kumpt
der ain al. ein hen in ein chraglatz gelaz.
wildu machen ein gannns hun in
einem chragllatz glas, so prüe daz hun schon und laz im di haut
pey dem hals und pewirff es schon zwischen haut und des fleisch
und zewch im die haut ab also gancze pis an die fuss ynbendig ab
also daz sie an der haut peliben. und mach ein klains stumpffocz
holczl und plas in di haut wo si dan ze prochen sey, da nae si
dan zw und nym den den anen fuss und stos in in daz glas und
darnach den andern fus und nym daz stumpffocz holczel und stos ye
der haut ein winczigis hin ein. wen du nu di haut hin ein gestos
pis an den hals, so halt den hals hye oben und ubersturcz in mit
der haut uber daz glas und pint es mit einen faden zw. so nym daz
hun und wirff es auf ein fleisch und las sieden. wen es nu
gesoten ist, so hack ayr und petersill und salvia und gut stupp
und plas dan in das glas, so tuet sich das hun auf. so full dan
die full dar ein und wen die haut vol ist so vermacht sey oben
wol, daz sie nicht hin ein vall und daz kain wasser hin ein mog
komen und tu es dan in ein hafen und geus ein wasser dar an und
deck es zw und laz sieden so wirt es sich strechen in dem glas,
daz man siecht die flugel die fuss und den hals und den ganczen
potich mit ein ander. salsen von weichseln
wildu machen ein gute salssen von
weichselnn so tu di weichselnn in ein hafen und las sie sieden
und dann kallt werden und streich si durch ein tuch und tu si
wider in den hafen und secz auf ein glut und laz si sieden und
rue si pis si dickch werdent und tu honnig und geribens prot dar
ein und nagell und gutz stupps genug und tus dan in ein vassel
und die peltibet dir dan drew oder vir jar gut.
ein edels ein pachens.
wildu machen ein gutz gepachens so kopp
ayr klain und sneyd semel wurffellot dar unter und muskat,
und mach es gel und mach ein smalcz in ein pfan und mach ein plat
von halbentail und tu dan daz plat her aus und mach von disem
auch ein plat und las dar ynnligen und nym dan gerost oppfel und
nym dan gepratew rephunen. hastu der nicht so nym jungehunen an
die stat oder tauben und leg dan ein legt gerost oppfel auf
daz plat und gehalbirtew hunny leg auch dar auf und hab es
dan uber ein herd und klopp dan czway ayr und geus um und um an
die plet so werdent die pleter gancz und saym dan ein gucz honig
schon und sawber und tue dar ein gucz geburcz und prich dan ein
loch durch daz plat und gews dan honig dar ein und laz dar inn
laeffen hin und her uber all und daz ist ein edle speys und
versalcz sein nicht, so ist es gut und ramm.
posteten von rindfleisch.
wildu machen possteten von rindfleisch
so sneyd magers rintfleisch klain und das das drittail sey
unslit und daz nur die czway tail fleisch sey und nym dar under
vogel oder tauben oder hünr und misch dar under und stupps wol
ab und mach die hafen aus rockkem melb und prue daz melb mit
haissem wasser ab und tu dan in di full in die hafen umm umm
und pricht dan ein loch ober dar ein und steuss in den hafen und
laz wol pachen. dw magst si auch machen von guten vischen, wen du
faists von vischen habst, wo du dez faisten nicht enhabst da nym
putter an die stat und schneid die visch wol grosser dan das
rindfleisch und versalcz nicht so wir ez gut.
dreylayr essen von ain visch.
wildu machen dreylayr essen von
ainem visch und daz der visch dannoch gancz pleib, so nym ein
hechten und flach ein nass tuch umm daz mitter tail und leg in
auf ein rost und salcz in und laz daz hinder tail praten für
sich selb und den kopp begeuss mit haissem smalcz oder ol und
spreng es mit melb und laz also pachen und daz tuch pegeuss albeg
dar mit haissem wein und daz sewd sich selb. also hastu gepachen
gesoten und gepraten visch von ainem visch und gib ein salsen
darczw.
plamantschir.
wildu machen plamantschier so nym alte hunr und die
seud und nymb daz praet von den prusten und hack es klain und
nymb ein dickke mandl milch und leg daz praet dar ein und gar ein
winczigs reisch dar under und tu es in ein schone pfann und
zukkers genug und tu ein hulczein loffel dar ein und gar ein gucz
sweines smalcz und secz auf ein gute glutt und rue es daz es
klares und weisses pleib. also magstu aucht plamantschirr von
guten hechtten und die sew in wasser und tu di graet aus und
hackk daz praet klain und tues in ein dichke mandl milch und
zukkers genug dar ein und auch gutten putter und tues in ein
schone pfan und secz auf ein gute gluett und ruer es daz es also
klares und weisses pleib und versalcz nicht so ist ez gut.
geyslies von kelb fussen.
wildu machen gut geysslies von kelber
fussen, so verseud die in wein gar wol und wen si nu gesoten sein
so tu si aus der pruen und stoz in einen morsär und streichs mit
der prue durch ein duch und tu honnig dar ein und gutes geburcz
und laz wider sieden und fayms schon und geuss auf ein klaine
pfann und laz sten uncz pis es gar hert werd und tus dan uber ein
herd und zukks pald her wider ab und flach auf ein pannckch, so
sneydestu es dan wie du wild und versalcz daz nicht. so ist es
gut.
gemacht nüss
wildu machen gemacht nuess so nym die nues ach
tag vor sunbenten und stich mit ein pfriem in yde nuess fünff
locher und laz si also waessern ach tag und schell si dan in wein
und sewt si dan ein winczigers und laz truchkeren ain tag und
seud si dan in honig und tues her wider aus und verstech si mit
nagellein yngweren und czymarinden und las dir dan ein sawbers
honig sieden und mach daz ab mt guten ymberen stuppen und leg dan
die nuess darein und du si dan in ein vaessel und verdeck daz
schon, so pleybent sie etc.
holpraten von vischen
wildu machen holpraten von vischen und
von mandl milch, so nymb einen hechkten und hackt den klain und
tu dan geribens prot dar under und stupp es wol und nym ein
holczlein spis dar eben sey und streich di full dar an, mach
es gleich als ein hirsen praten und lege es dan zw dem fewr und
prat in schon und geuss in mit putter oder ol, wan er gepraten
ist so czeuch in also ganczen ab dem spis und nym die dick mandl
milch und haussenpleter dar under die gesoten sein und zukkers
genug dar an und tus in ein sawbrie pfann und mach es gel genug
und verkalen den praten mit taig und secz in in ein klaines
hefen daz er aufwers ste und geus di mich dan in den praten
und laz in sten pis er hert werd und sneyds in dann ze dunnen
scheiben und gib es dan hin und daz haysset gulden spigel.
gesulcz mandel mit dreylayr gestalt.
wildu machen gesulcz
mandel mit dreylayr gestalt haben so nym haussenpleter und
die verseud in wasser schon und nym dan dick mandel milch und
petersilb und hack den klainn gar wol und reib in in einen
reibscherben gar klein und daz trittail mandl milch dar under und
zukkers wol ab und daz wirt dan ein grueny varb und nym dan dise
czway tail und die seud in einer pfan und zukkers auch wol ab und
laz also sieden in der pfann und geuss dan ein tail also weissen
auf ein pfandellein und daz trittail mach gleich gel und geuss
auch auf ein pfandellein und laz dan sten und seud die grunen
farb auch in eim pfandellein und geuss dan auf ein pfann
allssambt und laz sten daz es hert werd, also hastu drey farb
grün, weiß und gel und hab es uber daz fewr und tu es pald her
ab und flach es auf ein pannchk und sneyd es dan schafftzagloet
und leg es also gesnitens auf ein tisch auf ein schussel dez
ersten so leg dar nach weys oder grün etc. pis die schussel vol
werd und gib es dan hin und bedeck es schon.
ein pachens von dreylayr pleter
wildu machen gute gepachen von
drey layr pleter ains grün daz ander weis daz trit gel, so nym
ayr und tu es das weiss besunder und die tutter besunder und
hackk petersil klain in ein scherben und reib ayr dar under und
mach dan ein pfann hael mit smalcz und mach eins plat her aus und
mach dan eins gelbs plat her aus und den tutteren und daz tu auch
her aus und klopp dan daz weiss und mach ein weis plat, und leg
dan die drey pleter auf ein ander und daz grün plat sol mitten
sein und sneyd es dan schafftzaglot und stoss an ein spissel und
mach dann ein taig. den mach mit wasser gel und czeuch si dan
durch und pach si in ein smalcz und zeuch die spissel dar aus und
nach der lengen sneyd si von ein ander und leg si auf die
schussel und zukkers genug dar auf und versalcz nicht, so werdent
si gut.
wurst von rephunern
wildu machen gut wurst von rephuner, so nym
re etc. und sweines praet und loz daz praet schon ab den rep etc.
und habstu des sweines praet nicht, so nym kelberens an die stat
und hack klain durch ein ander und sneyd grü spechk auch dar
under wurfflot und tu auch kumyr dar under und wil du sy
rotleichen haben so sneyd muskat dar under und nym dan ein
sweinens smalcz dar an und fuls dar ein und prat si schon und
mach dar czw ein salsen und mandel und mit wein und von ymber und
gib es daz hin.
ein gemus von kloczen
wildu machen ein gemus von kloczen, so
wasch die kloczen schon und seud si dann gar wol und stos si
klain und streich dann durch mit wein und seüt sy wider wol
und tu gut honig dar ein und nagel dar ein genug und stuppe wol.
waer ez dan cze dün so ribest ein geribens prot dar under
und tus dan in ein hafen. so ist es dir dan gut vier gancz
wochen.
ein wachttelprein.
wildu ein guten wachttelprein machen so nymb
fenich und schneid den in ein guti fleisch prue, wen er gesoten
ist so reib kaes dar under und richt in ann und tu mitten ein
smalcz dar ein und leg dan die pratten wachttel dar auf, leber
stechk auch dar auf und gib in dan hin.
ein edels sueffaer fur aytter
wildu machen ein edels getranck
daz dir im jar dhain drues werd noch dhain aytter nicht schad, so
seut wermut in gais milch, wen er gesoten ist, so seich in durch
ein durch und supff inn dan aus, so pist tu sicher des jares von
den drüsen und auch von den aytter.
ein gemachtz krawt
wildu machen ein gemachtz krawt, so seud
weisse kraut hawbter und nym czway tail seniff und ain drittail
honigs und die selbig prue mach durch ein ander mit weinn und dar
ein kumy und anis genug und leg daz gesoten krawt dar ein und gib
es also kaltes. also magstu piessen auch wol machen, nur daz du
dye piessen sieden scholt mit der wurcz und mit dem krawt, und
gib ez auch dann also kaltes hin.
ayr kuchew
wildu machen guten ayr kuchen, so nymb gut semel melb
und tu es in ein kar und flach ayr dar ein und rur es mit eim
loffel so du d... et mugst und ze masse salcz es und
stheuss also grosses in den ofen sam die faust und daz sint dan
gut ayrkuchel.
charfreytag ein suppen an dem tag
wildu machen ein gutte prue
von mandel und von wein, so stoss den mandel klainn und streich
in durch mit dem wein und tu ymber dar ein und ein durren visch
prue auch ein winczgis dar under ob du der visch prue nicht
hiest, so geuss ein winczigs wasser dar under und mach es gel.
alz du es anrichtest so sneyd gepat semel dar ein wurfflot und
solt geben an dem charfreytag fur ein suppen oder wan du wild.
chrus ayr
wildu machen krus ayr, so seud dir ayr daz di tutter
weich werdent und moch dan ein sawblocz lochel oben in dem spicz
und tu den tutter her aus und daz daz weis in der schal pleib und
hack petersil klain und den reib in einem reibscherben und reib
die tutter dar under und tu ein smalcz in ein pfann und rür
es dan durch ein ander, pis es sein genug gebingt und mach es
nicht ze herrt ob dem fewr und full es wider in die schal hin ein
und sewd es in einer guten fleisch prue, ob es war ein vastag so
sewd si in wasser und laz hertt sieden und schel si dan scon.
also mach sy in einer guetten prue und röst sy wol in
smalcz, also ganntz und gib sy dan hin den herren.
ein press von einem kalb
wildu machen ein guete press von einem
kalb, so prue daz kalb alss ein saw und czeuch im dye haut ab und
flach sey cze stücken und seud sy schon und laz dye haut auch
sieden dar under. wen ez gesoten ist, so hack daz fleisch klain
und pheffers und stuphs genueg darein und tuess dann in ein
kessel und heb ez uber den herd und geuss ess ein winczigs dar an
und nym dann ein tuech und leg ayn tayl der heut dar auff und
streich dye haut umb und umb dar an und tue daz geheck dar auff
und flach dann daz tuech wol dar umb und leg dann ain prot dar
auff und swer stain und mach ain guette prue von gepetten semeln
und hoenig und gutten weinn und hab ez dann mit einander uber daz
fewer und lass syeden und streichs durch ein tuech und machs es
ab mit mit guetten stupp und laz dann dye prue kalt werden
und sneyd dye press dann darein. also von kelberss köphen magstu
sy auch machen und die seint guet dar czue und wenn man sweinn
köph hat, so wayss man wol wye man dye machen schol ein yeder
mayster.
moerser kuechen
wil du machen guet moerser kuechen so sneyd
semel würfflat und kloph ayer klainn und tue dann semel dar
under und sneyd muskatt dar under und ander stuph und mach ez
gelt und flach dann gepratnew huenr dar under. ob du der huenren
nicht hast, so nembst tawben oder du magst auch nemmen leber
maegel fuessel und tue dann ein smalcz yn den mörser und setzs
ez auff ein gluett und geuss dann vil dar ein und lass pachen und
gib ess dann hin den herren.
moerser koch
wildu machen moerser koch, so reyb sembel und ayr
dar uender und mach es gel und stupps wol ab und sneydt drey
muskat klain dar under und tue dann ein smalcz in den moerser und
secz in auff ein gluett und geuss dann dar ein und lass pachen
und wenn es gepachen ist, so sneyd ess czue scheiben und gib es
hinn dass ist guet am vaschangtag etc.
kolblaty ayr
wildu machen kolblat ayer, so reib reib ein
winczigs semmel klain und muskat und salcz ein wincziges und
prich dann die ayr pey dem spiczs auff und tue daz weyss her auss
und mach in yetz ey ain helczel und tue dann die fuell dar ein
und ruer es mit dem hoelczel durch ein ander und lass dye
hoelczel dar inn stecken und leg ez czue dem fewer und lass
pratten und an drey muskatten hastu genueg czwe czweliff ayernn
und gib ess dann hin etc.
von vischen alz recht pratten
daczs schueln mir lassen guet sein,
froemder essen haben wir czway von vischen schuellen wir auch
etwaz haben dezs schullen wir nemmen war, da muess mir swayss
czwe haben von hechten get das dann da mit er die faribt von
nympt daz praet da muess man guet gewurtz da hackkt man daz praet
schon da da macht mon die praten von die sint gestalt alz die
recht praten dye schuelen wir schon pehalten und mit mandel
pesteckch sy schon und nym ganctz negel dar czue, so wirt daz
pratten guet etc.
salsen prawnn weiss etc.
nin guete salsen muess wir dar czwe
han, praunn weyss und grün, wie du wilt. dye weiss get von
mandel dar, die gruen nymm anderswo. do du der mandel nicht
enhast da nym nuess an die statt, czueckker muestu dar czue hann
und mit weinn lass durch flachen und ein weysse yngwer dar czue,
dan zwwe der praünn farib muest weinnper hann und dy reib
chlainn, so wirt dir dye varib rainn und die flach mit guetten
weinn durch. wildu guette salsen hann so tue ein czuckker dar an,
so magst du ein guette salsen han.
ein guecz gesuefer
czwe ein gesuffer waz du dar czue muest han
daz get von lecelten dar, manndel, weinper, die nym ingefüg und
die weinper swaiss schon dar an, daz schol man ab machen
schon daz ez den lewten wol gewall und nemb ain rainss tüch da
pind er den visch ein. wil er dye press gancz han, so schol er
dye haut von der sleim schon streichen dar an, da von wirt sy gar
wol stan, daz du der press nicht enhast, so scholtu sey legen
auff ein tisch und leg dar auff alzs swaer daz tuech mueg tragen,
dez nym dir guetten met. wer sy kocht sy wirt guet.
von der kram etc.
von der kram well wier nicht lan, wer guet
gemuess wil han, der seud tathechern und feygen und schol ez wol
swaissen, dar czue muestu han guetten weinn und muest guet
gewurcz auch dar czue han, daz pest dass man vinden chan, zuckker
muess man han und safrian, so wirt daz gemuess guet und wolgetan.
ein manndel schotten
von krann heb wir wider an, dar czue
muestu manndel hann und ein vierdueng czuckker und milich uber
den schotten.
von mandel cheren muess
wildu machen mandel cheren muess, so
nym mandel dar czwe, weinperen, gueten wein, so wirt daz gemuess
seinn und zuckkers genueg und salcz es sein gefueg
ein swarcz gemuess
von anderen heb wir an, ein swarcz gemuess
wel wir han. dar czue nym weinper und oephel und auch piren. wil
du daz ez dye farib hab, daz chuemt von praytten lecelten dar und
guetten czuckker und hoenig muestu dar czwe han und guetten weinn
und gucz gewurcz und salcz ein mass. so machest du ess wie du
wilt praun oder swartz etc.
ein mandel kaess
dass lass wir nu stan, von mandel wellen wier
mer han, von muss machen einen mandel kaess. wann dye mandel
milich nu gesoten ist, so flach dye mandel auff ein tuech und
auff ein essen muestu czuecker han. wann die milich nu gesoten
ist, so tue sey auff ein schuessel und daz sy scheiblig in der
schuessel ste und geuss nuss milich dar an, die muest du mit
czuckker guet machen. wildu dez kaess han, so pesteck yn mit nuss
cheren gar schon.
von akcher speys etc.
von ackcher speys well wir nicht lan,
milich und ayr muest dar czwe han, von einer kuelingeln nymbstu
nymbstu daz smalcz dar czwe, so wirt dass gemuess guet.
dreyssinth ayer muestu czwe einen eessen han und saffrian. wann
da wirt ez gel und wol gestalt von etc.
gemuess von ein chalb
wildu daz pedencken ein guet gemuess wil
ich dir schencken. da von nym den sways und tue in in einen wein
und misches und seczes czwe einem fewer und lass hoch auff
syeden. habstu nicht czuckker, so nym hoenig und leczelten an
die stat wo dir der czuckker ab gat und tue smalcz dar ein, so
wirt daz gemuess vein und lungel, dye an dy stat gesoten sey,
hack auch dar ein, so hastu daz gemuess gar. salcz vergiss nicht
oder ez wird gar enwicht und guetes gewuercz muestu dar czwe han
und schuet ez daran etc.
ein hirssein gemuess
von gemuess heb wir wider an, wildu ein
hirssen gemuess han, dass wildpraet seud an die stat und gesoten
lass werden kalt und daz wildpraet sol sein rain und hack ess
chlain, die farib muess von einem kalb sein und lass die farib in
ein wein, so wirt dass gemuess fein und lass denn swaiss in ein
wein ut supra unde guet gewuercz muest du dar czwe han und den
czueckker muestu auch nicht lan. ob einer dez czuckker nicht
enhat, der nemb hoenig an die stat etc.
ein gemuess von ein visch
wildu ein gemuess an einen vastag
han, von mandel get daz dar, visch nymb dar czwe mer, so der
visch ye weisser ist, so ess ye pesser wirt und den visch seud an
die stat und dass er lass den gradt und hack in chlain und tue in
den mandel und hietsdu der visch nicht genueg, so nembstu reisch
dar czwe gestossen und nym dez ein mass, czuckker vergis nicht
oder ez wurt gar enwicht.
ein guet gemuess von huenr fuessen
wildu ein guette kost han, daz
get von huenr fuessen dar, die lass fuellen und hack magers guecz
fleisch klain und mit guetten gewuercz mach es ab und wirff
gancze negel in die fuell. wildu es auff ein essen, so nym czway
ayer dar an. wan die fuell dann perait sey, so mach chlaine
chnoedel da von und tue dy fuell in die chloew und lass ein
fleisch prue syeden in einer phann und tue dann die chloew dar
ein. wen sy nun gestrekcht seyn, so nym ein guette suesse prue in
ein kessel und an die stat lass sieden alss lang pyss sy sein
genueg haben und wart eben daz sy sich nicht versieden. ein
guette prue die solt du dar czwe machen vom haupp chragen und der
leber, daz hack mit guettem gewurcz chlain, so wirt die prue rain
und flach sey durch ein tuech etc.
vom lampreiden
lampreid ist ein guett visch, alz ich dich
peschaiden wil. wildu yn mit lampreiden pestan, so sol du guetten
hoffwein han, der mag nicht sein czwe guett, wan von lampreiden
kumpt ein frisches newes pluet. in den wein solt du lampreiden
legen, dass sy dar inn kom umb ir leben und nym ein hayss wasser
und stoss sey dar ein, daz sy lass ir sleym sein und dass daz
wasser nicht wellig sey. so pist du der haut frey, wen du sey
unge... hast, so wasch sey an die stat, so wirt lampreid gut
und macht dir ein newes plut. wan sy nu rain ist, so leg sey für
dich auff ein tisch und das haupp sneyd ir ab und den swancz und
lass daz ander also gantz und daz sneyd dan cze drein stückchen
dar und seud sy in ein wein daz sy dar inn ertrunchhen sey gar
und daz haupp und den swancz seud auch da mit. wenn er nu gesoten
ist, so nym daz haup den swancz und ein tail seines leibes und
prat daz dann schon und mach des prawnn und in ein morser stoss
es chlain mit ein ander und flach ess mit sein selbers prue
duerch ein rains tuech und dann mit guetten gewuercz mach es ab,
daz es denn lewtten wol gehag etc.
von ayeren
wildu etwas han von ayren von tuttern daz get ez an,
hundert ayr nym dar czue auch ein echterinn weinss daz ist die
recht mass und faisten puttern muest auch han. ob du dez puttern
nicht enhast, so nym smalcz an die selben stat und wildu ein
guecz gemuess han, so nymb(...) wellisch wein dar an und
rueres also gesotens daz es slecht werd als ein glass und scholt
czuckker darczu han. so wirt es dann wol getan.
ein weiss gmuess
wildu mer von weissen gemuess han, so muestu
mandel dar czwe haben und hack dass weyss wrden. huenren
klain und an czuckker und sweinen smalcz muest auch dar czue han.
salcz vergiss nicht oder es wurd gar enwicht.
von rehen
wildu ein gemuess von rehen han, so nym die farib von
den lemperen und hack daz wildpraet klain. so wert es guet und
auch rain.
ein weiss gemuess
wildu haben ein weisses gemuess daz get von
mandel dar und darczue muestu sweinens fleisch han ein magers und
ein faistes und lass daz syeden an dye stat und hack daz klain,
so wirt das gemuess rain. czueckker muestu dar czw han, wann es
wert suess da von etc.
von pratvischen
wildu haben ein guet gemuess, so nem einen
guetten pratvisch und guet weinper dar czwe und stoss sy durich
einander und nym dar czwe guetten wein, so wirt daz gemuess fein,
zuckkers, salcz vergis nicht dar an und muest auch guet gewuercz
han etc.
gepachens von reisch
von reich wildu ein gepachens han ein
guetes ein weiss, so nymb daz weys von den tuettern, so hast du
ein weyss gepachens. denn reisch seud, dass er nicht waich sey
und reib yn an die stat, daczwe nymb ayer klar, das get für
geprantes albeg dar etc.
gepachens von gruen plettern
wildu gruen plettern pachen, so
muestu guecz gewurcz han und die fuell get von ayren dar und die
fuell streich auff das plat und wind daz plat und wann es umb und
umb gewunden ist so tue saffrian dar czwe und wildu es nicht von
ayren haben, so nymb wein an die stat und wenn der taig nun
gmacht ist, so nym ein smalcz in ein phann und stos die oerter
payder in den taig und pach es an die stat und wen es
gepachen ist, so leg es für dich auff den tisch und sneyd es
nach der leng oder nach der twiricht oder wie du wild und tue
nach edlen lauff und schuet czuckker dar auff. ein pachens von vischen
wildu guet pachen visch machen, so
muestu haben hecten sleymm oder kaerphen und den sways von den
vischen muestu han und das gibst du dann fuer einen rech pratten
und mit guettem gewuercz scholt du ez ab machen und auch muskat
muest du dacrzwe han den hack nicht ze klain, so wirt daz gemuess
guet und rain und gar wol gesmach und wann es nun gehacket ist so
maches als an der gestalt alzs ein rechpraten ist, wie du es wilt
gross oder klain und den praten scholtu winden umb den spis, so
pist du dez praten frey und gewiss und leg in dann in ein chessel
und lass in syeden wann er nu halber gesoten ist oder halbenbeg,
so pist du des praten gebbis, so nymb in aus dem chessel und lass
in kalt werden und pestechk mit gantzen neglein und wann man
essen wil, so schol mon in am erst pratten an die stat schon
das er also hayss auff den tisch choem. so ist er dann wol
gestalt etc.
dye siben farib etc.
in dem summer heb ich an, ich wil in dem
winter gemach han. wir schuellen umb vrömde gemuessy czudratten
wann der wirt mon in den winter achten. so tracht das du siben
farib hast daz du mit eren dann mugest bestan. swarcz gar plaby
farib muestu auch han, geel weys praun und rot, der ist auch wol
not und auch gruen. chuendt wier die zwe sambe bringen, nu wo wil
du die farib all nuer vinden. plab choren pluem du hab und nym
die in dem summer und die derre in einem ofen. aber der ofen sol
nicht ze haiss sein. so wirt die farib fein und stoss sey schonn
und wehalt sey fuer einen rockch ze lon. gruenn mag unser nymmer
vergessen, well wir haben da von guette eessen und ob der
petersil wer vergangen, so vindet man dannoch waytzen sangen oder
saffrian wann mon aucht macht gruete gruen da von, die rot
praun farib get von weichseln dar. wenn die czeytig sein, so
prich sy ab und wenn sy die cheren nu lassent, so flach sy durich
und ein drital hoenigs nymb du dar an und dar ynn solt du sy
sieden lan. wenn es nu gesoten ist, so lass es kalt werden. wil
du es dann wol pewaren so tue es in einen hafen der ynne
verglaset sey und ein guetten rat ich dir gib ander stat, wann du
sey also wehalten magest ein gantzes iar, das sy der farib nicht
verleuset czwar, also verdeck sey schonn daz sy nuer nicht
verdoen. die praunne farib hastu dar. einer roten farib nymb dir
war, herysen per scholt du in dem heribst nemmen ab, wenn sy
czeytig sein und die scholtu pressen schon, so gibt man die geren
einen rock ze lon, daz viertaill schol hoenig sein, so hatt man
sey wie lanck man wil dez nym dir guette muet, leczelten sind
albeg guet, magstu der leczelten nicht enhan, so nymb ein semel
an die stat schon, so hastu ein pecher wein cze lon.
von mandel etc.
von dem well wir nicht lan, wir wellen mer von
mandel han, da scholt du machen sulcz von, hoenig muest dar czwe
han, wenn sy wirt suess da von, wil du daz dy sulcz se, so muestu
hausen pletter haben. wenn sy nu gestanden ist, so sneyd sey wil
du wild und leg dann die sulcz auff ein tisch in ein schuessel
und geuss ein gelbew milich dar auff, dye gemacht sey mit
czuckker und safrian und die milich mit den hausenpletter scholt
du nicht syeden lang, aber flach sey durch etc.
item kaldes crawt
decoque alba copita olerum et recipe partem
sinapis et unam partem mellem et misce(...) cum vino carui
et an et in pane olera / oleam et da frigi. eodem modo
sit de piessen nisi quod ibi decoquuntur herbe et radices et
erit idem ut supra.
item salsa quae servatur per annum
recipe in mayo petrosilium,
pfefferchrawt, salviam, jung piessen pleter et seca valde minuti
invicem et cape rorem cum panno et misce et misce et there
per pannum et pone in multer late quando sol advenit recedet ros
et exsiccet et collige in modum pulverum et servatur et quando
vis parare humectare per vinum et acetum ut aliam salsam.
item salsa
recipe panem piperatum cite tenue et a ut piper
panis sit, coque in patella et exprime per pannum ut supra. adde
zucer zinamoni etc. modicum mellem. da mit wels auf einer
pfan et da adde salem und zuckkarum.
item salsa alba
recipe nucleos amigdalarum et panem contritum,
contere in mortario cum vino et aceto et there per pannum quanto
spissius vis. vel recipe loco nucleorum alleum et fac ut p
aromatisare.
item salsa rubea
recipe berberis et modicum de piperato
contrito et there per pannum cum vino si placet potes
animotisare.