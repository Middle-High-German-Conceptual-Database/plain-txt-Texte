ich merche an edelen steinen wol,
swelhen ich tiwer gelten sol.
man muoz mir siner tugende veriehen
und muoz mich danne lazen sehen,
ob man mir war hab gesagt.
swie mir sin tugent danne behagt,
dar nach wil ich in gelten.
man choufet daz vil selten
beidiu in dem sache unbesehen,
des man zegwinne muge iehen.
die steine sint gar uz erwelt,
da mit man slifet und melt
und mouret und wetzet.
aber die man da setzet
beidiu in silber und in golt,
eines dinges ir gelouben solt:
von den hat man uns her gelogen
und so vil guotes mit ertrogen,
daz man die henchen solde,
der in rehte lonen wolde,
die si unz her veile gehabt hant
und es noch die werlt niht erlant,
sine sagen uns, wie gut si sin.
diu mære und der varwe schin,
daz ist guot garwe.
ein glas derselben varwe,
daz tuot den ougen also wol.
sit man da mit niht schaffen sol,
wan daz mans êt an sol sehen
- niht bezzers mac da von geschehen,
daz habt uf mime heile -;
swa si beidiu ligent veile,
ein glas und ein edelstein;
ist glichiu varwe an in zwein,
so ist daz glas, swer es gert,
baz eines pfenninges wert,
danne der stein si veile umbe ein marc.
nu ist manges tumpheit so starc,
daz er wol swre, ez wære war,
die luge, die man manich iar
von der tugent der steine hat gesagt.
wæren diu mære verdagt,
so wrde ir lutzel gigert.
si sint von lugen worden wert,
si gulten anders chleine.
ditz verchoufet die steine,
daz diu mære da von uz chomen sint.
er ist noch tumber danne ein chint,
der steine vil gechoufet hat,
ob er sich des niht verstat,
daz er deheinen habe gisehen,
von den iht des ist geschehen,
daz er grozes gutes wert si.
ich sten den steinen des wol bi:
si sint schone und wolgetan,
man soltes billich han.
dane wolte ich niht widerstreben,
der si et rehte wolde geben.
mir gevellet daz nimmer wol,
daz man umbe einen geben sol,
da mit hundert pfunt vergolten wæren.
si sint von glogen mæren
zegrozer werdicheit bechomen.
ich han von sagen vernomen,
es si der stein, swer in habe,
sin guot genem nimmer abe.
daz muz mir gar ein luge sin.
daz wart zechunstnopel schin.
da het man algemeine
aller der hande steine,
die zedeheinem lobe warn chomen,
und wart in doch ir gut genomen.
mohten steine sælde geben,
si heten ir gut und ir leben
niht verlorn und alle ir ere.
dan noch sage ich iu mere:
die zerome voget sint gewesen,
die hiezzen uz allen steinen lesen
die edelisten und die besten,
die si in der werlde westen,
und niezen die vil schone
setzen in des riches chrone.
swie groze tugent die steine han,
sine mohten doch niht understan,
der chunich pfilippe wrde erslagen.
wem suln si danne wol behagen?
so ist ouch der cheiser otte
zeschaden und zespotte
mit den selben steinen chomen.
swaz ich mære han vernomen
von der tugent der steine,
der gloube ich harte chleine.
daz valsche wip, der edel stein
- die glichent beidiu wol enein.
swer des niht enbern wil,
si muzen in beidiu chosten vil.
ezn ist aber niht ein wiser muot,
der dar umbe git ein michel guot,
ezn si danne ein choufman,
der der steine geniezen chan.
chouffet er danne als ein gouch,
so vindet er sinen toren ouch,
des er dannoch geniuzzet vil.
der des steines niht geniezen wil,
ob in der giltet sere,
daz en ist weder frum noch ere.
ich wil iedoch der warheit iehen:
ich han etwa den stein gesehen
so edel und so tugenthaft,
daz er uf huob mit siner chraft
einen halm und habte den.
vindet man darumbe etwen,
der in choufet umbe zehen pfunt,
dem ensint niht gute witze chunt.
waz gwinnet man dar an,
daz er den halm uf haben chan?
ich hore von den steinen sagen,
die natern und chroten tragen,
daz so groze tugent dar an lige,
swer si habe, der gesige.
mohten daz sigesteine wesen,
so solt ein wrm vil wol ginesen,
der in in sinem libe truege,
daz in nimmer man ersluge.
sit man dem wrm an gesiget,
und er bi dem steine tot liget,
da von ist der gloube min,
daz er niht sigestein muge sin.
swaz man von sigesteinen saget,
daz ist niht wan daz man toren iaget,
wan ir enwart nie deheiner.
wær ir etwa einer,
hete den ein iude in siner pflege,
er furte in mit im after wege
die iuden algemeine
und erstriten alterseine
zeierusalem ir lant wider.
er sluge alle der nider,
die im wolten widersten;
sin wille muse fur sich gen.
het in aber dehein heiden,
der gesiget an in beiden
- an iuden und an christen.
wer mohte die gefristen?
het in aber ein christen man,
der het mir gesiget an
den heiden algemeine.
sit sich der sigesteine
die iuden ane begant,
und ir ouch die heiden niht enhant,
und ouch die christen ane sint,
des ist er gar an witzen blint,
der giht, daz sigesteine sin.
ich nim ez uf die triwe min,
daz nie deheiner slahte man
deheinen sigestein gwan.
man sagt von hanen steinen,
swer ir in den munt nem einen,
daz er gut fur den durst si.
swer vier marc ode dri
darumbe git umbe daz,
den hulfe ein trunc winez baz
in dem munde, denne der stein tuot
- und enchostet doch niht so groze guot.
den rehten topazius,
den hore ich loben alsus:
er si bezzer danne zwelf marc.
sin tugent, diu si also starc,
swie sere ein wazzer walle,
ez laz den wal mit alle,
wrde er geworfen dar in.
nu seht, wie wise ich nu bin:
ich erwer im ouch sin wallen wol.
ein schuzzel chaltes wazzers vol,
die nim ich und giuzes dar:
so læt ez ouch sin wallen gar.
der sapfiêr, der ist tugenthaft
und hat so lobliche chraft,
swer eine blatern hat,
swa si an sinem libe stat,
si sagent, binde er den saphyr dar,
diu blater, diu zebreste gar.
die selben tugent chan ouch ich;
daz ist ouch harte loblich.
swer eine blater hat,
ist daz er michz versuchen lat,
ich briches im vil wol en zwei
und choufe zwo nadel umbe ein ei
und briches da mit - ob ich sol,
funf hundert plater wol.
da bin ich vil gewis zuo.
swie halt der saphyr tuo,
so hat der edel rubin
von siner art solhen schin,
daz man in wol siht in der naht.
ein fulez holz hat ouch die maht,
daz man ez nahtes wol siht
- und enahtet dar uf niemen niht.
des smaragdes tugent ist so starc,
daz man in nimt fur zweinzec marc.
daz ist ouch ane lougen.
swer siech ist an den ougen,
strichet er den smaragdus dar,
ein weder er erblindet gar,
ode er muz immer siech sin.
daz wart zevenedie wol schin
an dem herzogen heinriche,
do er tranc vil stætechliche
uz eime smaragde umbe daz,
daz im an den ougen wrde baz,
und bestreich sich damit unz an die vart,
daz im der tac ein naht wart,
und was unz an sin ende blint.
er ist an witzen gar ein chint,
der der steine chrefte niht ensiht
und in doch hoher wirde giht.
sine sint niht ane tugent, die steine.
si helfent mich aber chleine,
daz min strit immer dar an wert.
sine sint niht grozes gutes wert.