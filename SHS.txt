heinrich von sax
ich bitte iuch, lieben, guoten,
daz ir vernement mînen pîn,
iuch werden, hôhgemuoten,
die wîben holt von herzen sîn,
und ouch iuch, guoten frouwen,
daz ir geruochent mîne nôt
dur iuwer güete schouwen,
wie gar ich bin an fröiden tôt.
ein wîb, diu hât mich gebunden sô,
daz ich gar âne alle fröide bin.
mîn lîp muoz eht iemer mê sîn unfrô,
si troeste baz mînen senden sin.
si ist so guot
daz mich mîn muot
gegen ir mit ganzen triuwen treit.
ir rôter munt
hât mih verwunt,
des ist mîn ungemüete breit.
ir kel ist blanc,
der mîn gedank
von ir eht niht gewenken mag.
des bin ich gar
an fröiden bar,
sin mache mînem herzen tag.
mîn muot und ouch gâr das herze mîn
der süezzen nien vergezzen kan.
vil guot ist ouch diu liebe frowe mîn:
ich bin ir eigen dienestman.
mich hât versêret ir vil liehten ougen schîn
mit minnen geschozzen in daz sende herze mîn.
wil sî, so muoz ich âne hôhgemüete leben:
diu hêre, diu mag mir ouch wol hôhe fröide geben.
seht, als hât diu reine
vor allen wîben mîn gâr gewalt,
die ich mit triuwen meine,
und habe ouch mîn heil an sî gezalt.
sol mir wol gelingen,
daz muoz eht an ir genâden stân.
ich wil iemer singen
unde diene ir gerne ûf lieben wân.
si hât mich gebunden sô in ir bant,
daz ich muoz eht ir gevangen sîn.
mich lât wol ir helferîchiu hant
ûz banden, wil eht diu frouwe mîn.
nu helfent mir wünschen, ir werden man
und ouch ir reinen, guoten wîb,
sît mich eht niht anders getroesten kan,
wan ir vil minneklîcher lîp,
daz mich noh diu reine troeste baz:
daz stêt ir reinen güete wol,
sît ir ouch mîn herze nie vergaz
noh niemer mê vergezzen sol!
ir umbevanc mich schiede wol von sender nôt
mit armen blank, ich kuste ouch gerne ir mündel rôt.
swaz ich gesinge, daz fröit mich in herzen niht,
ich tanze, ich springe, ê daz mir lieb von ir geschiht.
vil wê tuot mir, daz ich die frowen mîn
so lange frömede, dast mir ze lanc!
mich fröite baz ir vil liehter schîn,
danne eht al der vogellîne sang.
so wil ich doch dien jungen singen,
waz der sumer wunne hât,
dur daz si tanzen unde springen:
walt mit grüener varwe stât,
nahtegal
süezzen schal
singet, der vil sanfte tuot.
meien bluot
hôhen muot
gît den vogellîn uberal.
heide breit wol bekleit
mit vil schoenen bluomen lît.
sumerzît
vröide gît,
dâvon suln wir sîn gemeit. der klê den snê von hinnen vertriben hât,
des suln wir alle mit schalle ouch in fröiden wesen.
mit mir sult ir da diu grüene linde stât:
da suln wir reien den meien, klêbluomen lesen.
da wirt diu kurzewîle guot,
dar kumt schoener frouwen vil.
dâ wirt maneger wolgemuot
und ouch sorgen vrî!
ahî, nu sî vil sælig, swer mit fröiden lebe!
sint frô! lebt sô, daz iuch got hôhgemüete gebe!
man sol sich wol mit fröiden frowen der sumerzît:
si hât den rât, daz sî wol hôhgemüete gît.
der dôz wirt grôz, da wir zuo ein andern komen
under der linden: von kinden vil wolgemuot
die schar vil gar da sint, daz habe ich vernomen,
ir froelich singen, ir springen vil sanfte tuot.
fröide und fröiderîh gemüete
suln wir disen sumer hân:
heide und anger schône in blüete,
dâ stênt bluomen wolgetân.
ûf der heide und in dem walde singent kleiniu vogellîn,
süezze stimme manigvalde:
des sun wir in fröiden sîn!
nu seht, wie mange wunn
der sumer al der welte gît,
mê danne ich singen kunne,
waz süezzer wunne an ime lît!
er kan uns fröide machen,
der wunneklîche sumer guot: mit manigvalden sachen
gît er der werlte hôhen muot.
diu tal, diu val den winter ê sint gewesen,
da siht man ze ringen ûf dringen klêbluomen vil.
nu wol ûf, wol ûf, fröwent iuch der lieben zît,
diu vil manigem herzen dike sanfte tuot.
al mîn fröide an einem reinen wîbe lît,
diu mich dunket minneklich und guot.
ich wil ouch mit in tanzen unde springen mê,
swie mir in herzen niemer liep davon beschê.
ich wil ouch uzzen frô gebâren zaller zît
und innan tûzzen, dâ mîn herze in sêre lît.
solde aber ich geleben,
daz diu liebe frowe mîn
mir fröide wolde geben,
sô wolde ich in fröiden sîn
innen und ûzze mit froelichem muote,
ob diu vil reine, diu hêre, vil guote
mich wolde enbinden, diu süezze, diu reine:
si ist wol gestellet, diu liebe, die ich da meine.
dâvon wil ich iemer mêr und âne wanc
dienen al die wîle ich iemer lebe.
wurde mir ir minneklîcher habedank,
daz wære mir ein lieber funt, ein rîchiu gebe.
si hât alleine mîn für elliu wîb gewalt,
die ich da meine: ich hân mîn heil an sî gezalt.
mich mag ouch machen ir süezzez mündel rôt
in herzen lachen. wil si, ouch ich bin an fröiden tôt.
dis tanzes ist niht mêre,
den ich von mîner frowen hân gesungen,
wünschent, daz si noch mîn leit verkêre!
vil süezziu minne,
dîn süezzekeit
hât mich getân
gar âne fröidebernden muot.
ich hân die sinne vil stæte breit
an dich gelân:
war, wie wê mir diu liebe tuot!
wende, frouwe, mîne nôt,
ald ich bin an fröiden tôt.
schaffe, daz mich troeste der vil süezzen mündel rôt!
ich muoz belîben
ân allen strît
vil undertân
der ich gar eigenlîchen bin.
min kan vertrîben
kein haz noch nît:
hâts ieman wân,
der muoz daran betrogen sîn.
in wil mich von ir scheiden niht.
ist, daz man mich in sorgen siht,
waz darumbe? ez kumt noch, daz man mir fröiden giht. hey, süezzer meije,
dîn kunft uns gît
vil wunnen breit,
die man da heizzet leitvertrîb.
von dîme geheie
der anger lît
gar wol bespreit
mit maniger hande bluomen kîb.
in den welden uberal
wâren die linden alle val,
dâ singet nû ir süezzen stimme diu nahtegal. wil mich niht troesten
mîns herzen trôst,
an der vil gar
lît al mîns lîbes zuoversiht,
so lege mich roesten hin ûf den rôst
und neme war,
daz mir nie wart so liebes niht
in al der werlte sam ir lîb.
genâde, helferîchez wîb:
mit dîner güete ûz mînem herzen swære trîb!
ja muoz verderben mîn sender lîb:
daz ist ein nôt,
daz si des niht erkennen wil.
möhte ich erwerben,
daz noh ein wîb
für mînen tôt
wolte bieten ir minnespil,
so wurde ich schiere wol gesunt
und fröite mich der selben stunt,
ich bitte got, daz er mir füege den selben lieben funt.
ich sachs, an der mîn fröide lît,
bî andern schoenen frouwen gân.
si dûhte mich ân allen strît
diu beste und dâbî wolgetân.
da was von frouwen ein michel schar,
ich nam niht wan einer war:
mîn ougen blihten dike dar.
minne, süezziu füegerinne,
du fliege, daz mîn werde rât!
du twinge ir herze und alle ir sinne
rehte als si mich betwungen hât.
tuo mir ûf der sælden tür,
sliuz zuo und lâ mich niht dafür:
so sæze ich ûf der sælden kür.
mich hât ein liehter ougen blik
geschozzen in daz herze mîn.
da leite si mir der minne strik,
des muoz ich ir gevangen sîn.
wer heilet hie( ja bin ich wunt)?
daz tuot ir rôsevarwer munt:
solde ich den küssen tûsentstunt!
genigen sî der guoten dar,
der ich vil eigenlîche bin.
swar ich in dien landen var,
so hât si dort herze unde sin
von mir gescheiden âne strît.
mîn trôst, mîn heil gar an ir lît:
ir lîb fröit für des meien zît.
kunde ich nû mit fuoge erwerben,
daz ich ir gelaege bî!
geschiht des niht, ich muoz verderben:
seht, wie gerne ich bî ir sî!
dur sî so lîde ich grôzze nôt.
in vermeit noch nie, swaz sî gebôt:
si troeste mich, alder ich bin tôt.
swie der walt nu stêt in blüete,
swie diu heide wol gezieret stê,
swie der vogel hôhgemüete
sî gehoehet, mir ist doch vil wê.
ich muoz âne wer verderben,
in dien ganzen wunnen sterben,
mich enkan diu sumerzît
niht von sender nôt gescheiden,
der vil lieben welle leiden,
daz mîn herze in banden lît.
wolde mich diu guote enbinden,
diu mîn herze in minnebanden hât,
könde ich die genâde vinden,
sô wurde aller mîner swære rât.
swie si mich enzît enbunde,
ê mîn fröide gar verswunde,
sô wolde ich in wunnen sweben
und ir reinen wîbes güete
prîsen wol mit hôhgemüete,
der ich wil für eigen leben.
swie gehaz sî mir diu guote,
doch bin ich ir mit gedanken bî.
dâvor kan si kleine huote hân,
swie ungenædeg sî mir sî.
wil si mich ze friunde versmâhen,
doch gedenke ich ir wol nâhen,
wirt mir anders niht von ir,
sô kan sî mir niht entwenken,
in enwelle ir nâhe denken:
daz tuot ouch vil sanfte mir.
minne füeget hübschen lîben
liebez leben und dâbî hôhen muot.
werden mannen, guoten wîben
wart ze hôhen fröiden nie so guot,
sô daz sî mit stæten sinnen
minneklîch ein ander minnen:
daz ist ob allen fröiden gar.
ich wæne, nieman bezzer wunne
vinden alde erdenken kunne:
ez tuot aller sorgen bar.
sît der wunnen niht gelîchen
kan gegen hôhen êren, sælig wîb,
sô sult ir mich fröiden rîchen,
liebiu frouwe, und minnen mînen lîp.
sît iuch meinet mîn gemüete,
minnent mich dur iuwer güete,
alder ich bin an fröiden tôt!
sol mir niht an ir gelingen,
sô kan nieman mir geringen
mîne senelichen nôt.
manger hande bluot
aber nû der meie hât.
dâbî hab ich sorge manigvalt:
al mîn hôher muot
gar an einem wîbe stât,
diu vil liebe hât mîn gar gewalt.
genâde, frouwe mîn,
tuo mir schiere helfe schîn:
wende mînen pîn,
alder ich muoz verdorben sîn!
frouwe guot, verjage
mîne senelichen nôt,
die ich in manigvalden sorgen hân
alle mîne tage!
dîn vil süezzez mündel rôt
mag mîn herze ûz allen sorgen lân.
genâde, frouwe mîn,
tuo mir schiere helfe schîn:
wende mînen pîn,
alder ich muoz verdorben sîn!
mîner fröiden hort,
tuoz dur dîne sælikeit
und enbinde mînen senden lîp!
sprich daz süezze wort:
< ich wil wenden al dîn leit,>
sô bist iemer mêr ein sælig wîb.
genâde, frouwe mîn,
tuo mir schiere helfe schîn:
wende mînen pîn,
alder ich muoz verdorben sîn!
sît daz in ir bant
sî mich hât gebunden sô,
daz ich muoz gar nâch ir willen leben,
der mir elliu lant
gæbe, ich wurde niemer frô,
wil si mir niht hôhgemüete geben.
genâde, frouwe mîn,
tuo mir schiere helfe schîn:
wende mînen pîn,
alder ich muoz verdorben sîn!
beschæhe mir daz heil
an der lieben frouwe mîn,
daz mir wurde kunt ir schoener gruoz
und si spræche:< teil,
darzuo sî daz wellen dîn:
dir mag schiere sorgen werden buoz!>
genâde, frouwe mîn,
tuo mir schiere helfe schîn:
wende mînen pîn,
alder ich muoz verdorben sîn!