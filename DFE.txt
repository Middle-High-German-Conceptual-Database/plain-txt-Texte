ain schädlin wärlich pesser ist
dann ain schad ze aller frist,
under zwaien übeltât
ist das allweg wol mein rat,
ob man aintweders müeste han,
das merer übel sol man lan
und sol das minder übel haben.
e das ainer wurd begraben,
e solt er hend und füeß verliesen.
ainer sol auch lieber kiesen,
ob ain statt verprinen wolt,
und das er niderwerfen solt
sein haus und auch erzerren gar,
das das fewr nicht fürbas far,
e das die statt wurd gar verprant.
ain ieglich dieb tuot auch das kant,
der verliesen muos das leben
und dem galgen wirt gegeben,
der pitt durch der eren schein,
das man im näm das haubet sein.
ain aubentür beschehen ist
vor zeiten, als man davon list,
die triffet dise red an zwar
etwie vil und doch nit gar;
die will ich ew ze diser stunt
sagen und auch machen kunt.
ze straßpurg sas ain reicher man;
der hett ain frawen wolgetan.
die was das allerschönste weib,
die ie kom zuo manes leib.
an frümkait was si wol bewart.
darzuo hett die frawe zart
zucht und grosser tuget vil.
für war ich das sprechen wil:
niemant von ir hören macht,
damit ir ere wurd geswacht.
in den landen überal
die red gemainclich da erhal,
das man niendert vinden künde
under allen roten münde
in der weiten welt gemain
ain weib als frumm, schön und rain,
die zucht und grosse tuget hat,
als ze straßpurg in der statt.
ain stolzer ritter hort die mär;
der was ain rechter lantfarer.
er pruchet seinen werden leib
oft und vil durch schöne weib,
den er dienet fruo und spat.
er kom geritten in die statt
und was da wol ain halbes jar.
wau er der frawen wart gewar,
so gieng er ir pald ze plick.
zuo ir redt er auch oun schrick
und darzuo in rechtem schimpf,
als er wol kund mit gelimpf,
manig wort in schalkait.
das was der rainen frawen lait,
wann si wol erkante das,
das es wider ir ere was,
des er an si begert;
des wart ir herz gar versert.
des wolt si im gestatten nicht.
das traib er mit so stäter pflicht,
das si des nimer leiden macht.
si vorcht, ir ere wurd geswacht
von der bösen lüte red.
irem mann si das ze wissen det
und clagt im grossen überlast,
den si hette von dem gast.
er sprach:< liebe frawe mein,
ich will dir wenden dise pein.
wenn er mit dir redet mer,
so haiß in pald kommen her
zuo dir in dein kamer guot,
so will ich in stiller huot
mich enthalten auch darin.
ich sol im lonen seiner minn,
das er fürbas ewiclich
mit guotem frid muoß lassen dich.>
darnach an dem tritten tag,
als der ritter täglich pflag
ze kirchen zuo der messe gan,
da kom die fraw wolgetan
im engegen oun argen list.
er gruost si zuo der selben frist
gar lieplich und vil schone.
er sprach:< das ew got lone!
liebe fraw, nun tüet mir kunt
ietzo hie zuo diser stunt,
wau ich zuo ew komen sol,
wann ich grossen kummer dol
von euch allain und auch vil müe,
das ich ew das ze wissen tüe;
das mag niemant wenden mir
in aller welt als wol sam ir.>
des antwurt im die frawe rain:
< ir sült zuo mir kommen hain
nach essens in das hause mein;
darin will ich allaine sein.
ich will es schicken hiut darzuo,
das uns niemant tuot unruo.>
der herre ward der red vil fro.
von ir gieng er zehand do;
er was hohes muotes vol.
für war ich das sprechen sol:
enzündet ward das herze sein.
der minne straul ward auch darein
geschossen ze der selben stunt,
das er ward vil sere wunt.
im wart die zeit gar ze lang,
dieweil der priester messe sang.
da nun kom die rechten zeit,
er gieng hin oun alle peit
zuo dem haus und clopfet an.
da kam die fraw wolgetan
in tugentlicher weise.
si lies in ein vil leise.
in die kamer fuort si in
zuo ainer schönen sideln hin;
darauf sassen si zesamen.
der wirt hett sich da mit namen,
als die fraw wol weste das,
haimlich hinder ain grosses vas
gesetzet in der kamer sein.
er hett ain panzer stark und vein
angelegt und was berait,
dem ritter füegen grosses lait.
nun was der ritter komen dar
in ainem underrocke zwar;
der was guot von rotem golt.
er gieng geleich, sam er wolt
zuo frawen an den tanze gan.
kainen harnasch hett er an.
ainen tegen guot und vein
hett er an der seiten sein.
zuo im sprach die fraw gemait:
< es ist ain grosse torhait
an ewch, lieber herre mein,
das ir also gaund herein
one harnasch und oun swert.
ir möchtent werden versert
von meinen frainden und magen.
ich sich ew hie antragen
ainen rock, ist guot und glanz,
sam ir wölt an ainen tanz.
ir habt auch hie ain messer zwar;
das wär ewch unhilflich gar,
ob ewch iemant tätte lait.>
die fraw die red darumb sait
in lutem pracht mit gefar,
das ir man dest käcker wär.
da sprach der ritter wolgetan:
< fraw, ich pin ain sollich man,
das ich niemant fürchte zwar.
auch sag ich ew das für war,
das ich pin als stark dabei
und auch muotes also frei,
das mir niemant ist geleich
mit aller phendikait sicherleich.
ich haun hie ain messer guot,
darvor kain harnasch ist behuot.>
ain platten in der kamer hieng.
der ritter die vil pald empfieng
in sein hand; er legt si dar
für die frawen offenbar.
die was stark und hett sechs fach.
zuo der frawen er da sprach:
< fraw, nun secht die sterke mein!>
auß zuckt er den tegen sein.
in ainem stich er gar durchstach
die guoten platten sechsflach.
er sprach:< mein tegen ist vil guot.>
der man lag dört in stiller huot.
er erschrack der rede ser.
er gedorst da nimer mer
hinder dem vaß herfür kommen,
als er im hett fürgenommen.
er gedacht im in dem sinn sein:
< ich muos leiden jamers pein,
villeicht er mein wirt hie gewar.>
auch vorcht er die sterke gar,
die an dem werden ritter lag.
< niemant mich gefristen mag
vor dem messer; das ist guot>,
gedacht er im in seinem muot.
< das panzer hilfet wenig mich,
seit das er in ainem stich
durchstochen hat die platen guot.
ich will verhalten in der huot;
mir mocht von im geschehen we.
wie es halt dem weib erge.>
der ritter wider nidersas.
zuo der frawen ruckt er bas.
lieplichen er si umbefie.
si sprach lut:< was maint ir hie?
ich gestatt ew kainer minn.
mein man ist in dem haus hinn.
wirt er gewar diser geschicht,
er lat es ungerochen nicht.>
was sol ich nun sagen mer?
der ritter nam die frawen her;
er truog si auf das pete hin
wider ir gunst und iren sin.
si schrai vil sehr und auch vast.
der ritter was ir überlast.
ir kom niemant ze hilfe do;
des ward die erber fraw unfro.
der ir ze hilf solt sein berait,
der lies si staun in herzenlait.
mit seiner sterk er si da zwang,
das er si da überrang,
das sein will da ward volbracht.
es was vorher nit erdacht
von dem weib und irem man,
das es also sölt ergan.
da dem weib der ungemach
von dem ritter so geschach,
si wainet gar von herzen ser,
wann si verlorn hett ir er
als schämlich gar oun argen list.
der ritter wolt si ze der frist
mit süesser red getröstet haun;
das was ir zuo dem tod getaun.
si mocht gen im nit fraintlich tuon
und gab im weder frid noch suon.
si redt mit im gar scharpflich,
das er von dannen machet sich
gar mit trurigem muot zwar.
er wisset das nicht fürwar,
wie er es geschaffet hett,
wol oder übel, an der stet.
da die fraw des wart gewar,
das der edel ritter gar
auß dem haus gegangen was,
si gieng vil pald zuo dem vas.
si vand den küenen weigant;
der hett sein swert in der hant,
das panzer an dem halse sein.
si sprach zuo im mit jamers pein:
< wie leistu hie, du böser hunt!
wie hastu zuo diser stunt
mich gelassen in grosser not!
mir wär wäger vil der tot,
wann ich erlos worden pin.
wau hastu nur gedacht hin,
das du nit woltest helfen mir?>
er sprach güetlich da zuo ir:
< schweig still, liebe frawe mein,
und lauß die sach auch guot sein,
die geschehen ist an dir.
du solt das gelauben mir,
ich will ze arg nimer mer
gedenken deiner wird und er;
und sag auch nicht von mir das,
das ich gewesen pin so las.
das ich also verhalten haun,
das haun ich darumb getaun:
ain schädlin ist doch pesser zwar
dann ain schad, das wiß fürwar!
wann hett ich im icht laid getan,
er hett mich auch des nit erlan
mit seiner sterke, die er hat,
er hett mich durchstochen trat
in meinem panzer vil guot.
das ist nicht so wol behuot,
als die platten gewesen ist.
so wär ich ze diser frist
des todes aigen gewesen gar;
das wär ain grosser schade zwar.
sunst hast du gelitten pein.
das haist und ist ain schädlein;
des machtu genesen wol.>
für war ich nun sprechen sol:
er hat war und doch nit gar.
wann wär er palde komen dar,
e der frawen laid geschach,
und hett kainen ungemach
dem ritter gefüeget do,
so wär es nicht ergen also
und war auch da kain schädelein
an der lieben frawen sein
noch kain schad an im volbracht.
da er aber das gedacht,
das er also verhalten wolt,
darumb im pillich wirt ze solt,
das er muos schand und laster han.
er ist ain böser wartman,
der es also sicht und hört,
das man sein guot fraind betört,
und den nit hilft aus der not.
ich wünsch im bis an seinen tot
als ungelück ze leipgeding.
got geb, das im nicht geling,
was er immer greifet an!
nit bösers ich im wünschen kan.