lat uch me von ir sagen
und mit rede vurbaz iagen
der vrouwen lob in unse wort.
ez was, als ich han gehort,
ein schuler in einer stat,
der durch kunst zur schule trat,
als noch hute maniger tut.
mit gerete was er wol behut:
man schuf im meister und buch.
do gab im steter unruch
herten mut, stumpfen sin.
die tage, daz iar giengen hin,
vergezzenheit mit im bleib;
swaz der meister in getreib
mit scharfen worten und mit slegen,
diz kunde nicht in in gelegen
der wisheit ein gelucke:
uf sinen blozen rucke
dicke und dicke er in sluc,
daz doch nicht vur truc
und tiefen sin im gebe.
sin kunst was ungehebe
und an schonen witzen kalt.
sus wuchs von im ein ribalt
und ein tumber betschelier.
er was an allen dingen zier,
waz uf der werlde leben trat.
idoch hete er im vur gesat
einer tugende beiac,
der er hete manigen tac
gepflogen an gewonheit,
dar an sin wille was zuspreit
und weich im nichtes hinder.
sumer und winder
zu velde er alle tage lief,
als sin gewonheit im rief,
da er blumen unde gras
an einen crantz immer las.
als er nicht blumen kunde haben,
so durchsuchte er die graben,
untz er icht grunes da vant.
was di erde geblant
mit sne in winderziten,
so gienc er an di liten
und schar den sne hin zu tal.
er durchsuchtez uber al:
hi tiefen grunt, da hoen berc,
untz er volbrachte ie sin werc
und gesamte ie so vil,
daz er gemachte ein schepil
grune uf dem gevilde.
so gienc er zeinem bilde,
gesniten und gehouwen
nach unser lieben vrouwen,
und satzte ir uf disen crantz.
an sulchen willen bleib er gantz
ane sumens underbrich:
< vrouwe>, sprach er,< sit daz ich
nicht vil gutes me vermac,
so la dir ieglichen tac
diz von mir ein dienst wesen.>
alsus pflac er blumen lesen
oder bletere vur die blumen.
swi er mit sunden vlumen
gewonlich ander sache treib,
diz vil stete bi im bleib,
daz er ie gab der vrouwen sin
alle tage ein crentzelin.
nicht werkes im daz under nam.
nu vugete sichz, daz im quam
anz herze ein genaden stoz,
in dem der werlde in verdroz,
di im swachte sin leben.
zu munchen wolde er sich begeben,
ob er di state mochte haben.
als des heten wol entsaben
die vrunt und die mage,
sunder alle widerlage
stercten sie im druf den sin
und hulfen vliziclich im hin,
untz er zu grawen munchen quam.
do er di regele an sich genam,
do lebete er als die andern,
mit in begunde er wandern,
untz im geliebete daz leben.
swaz im genade wart gegeben,
di karte er uf daz beste.
er was dar inne veste,
untz dar nach uf einen tac,
do er sines gebetes pflac,
des in ouch nicht bevilde.
do sach er dort ein bilde
nach unser lieben vrouwen stan.
mit leide er trachten began,
wi er eteswenne uf las
die schepil, die er schuldic was,
und nu durch den orden
ein lugener was worden.
< owe>, sprach er,< herre got!>
nach sines iamers gebot
heimlich er vur den alter gie
und viel uf sine blozen knie.
des herzen vlut zun ougen vloz,
di im die wangen begoz
mildiclich hin zu tal
und di brust uber al,
di im von zeheren beran.
dirre trurige man
sufzte und leit ungemach.
zu unser vrouwen er do sprach:
< o maria, vrouwe gut,
nu ist mir so beswerter mut
kumen durch den orden.
eya, waz bin ich worden,
als ich von rechte nu wol clage,
daz ich dir von tage zu tage
min loben nicht gehalden mac,
als ich hi bevor pflac.
daz ist nu unerloubet.
ich sehe, vrouwe, din houbet
alle tage sunder crantz.
diz machet mir vil manigen schrantz
an alle minem lebene.
ich wanderte gar unebene.
des wil ich minen orden lan
und dem amte bi gestan,
daz ich dir crentzil mache.>
nu was bi dirre sache
ein alt munch so nahen kumen,
daz er hete ein teil vernumen,
wi dirre iunge weinte.
waz er aber meinte,
daz lac im noch verborgen.
er was in grozen sorgen
und vorchte, im argete daz leben.
er zoch ein teil in beneben
in einen winkel und sprach:
< lieber sun, welch ungemach
hat betrubet dinen mut,
wand ich sach der ougen vlut
so vollic von dir vliezen?>
< kunde ich sin icht geniezen
an troste>, sprach er,< so wolde ich
sin gerne hi bewisen dich,
waz mich von vreuden scheidet
und mir den orden leidet,
dar an min herze ist uf ersworn.
doch wene ich, ez si gar verlorn,
ob ich ez sage, des la mich gan.>
< sagan, liebez kint, sagan!>
sprach zu im der aide man,
< wand ich dir wol geraten kan
mit gote an wiser lere.>
der iunge weinte sere:
< owe>, sprach er,< vater min,
ich wil nach dem willen din
dir sagen, waz mich irret
und von dem orden virret:
ich was zur werlde valsch genuc,
in der min tumpheit mich vertruc,
daz ich tet wenic gutes.
doch was ich sulches mutes,
daz ich uf ieglichen tac
ein grune schepil machen pflac
von blumen oder von boumblaten;
so die ir zit nicht enhaten,
so suchte ich crut oder gras.
an der gewonheit ich was,
als mir wol was erloubet.
uf unser vrouwen houbet
wolde ich daz immer haben stan.
des widerstunt mir niman,
e ich queme in den orden.
sit ich nu munch bin worden,
so hat di regele mir benumen,
daz ich dar an nicht mac bekumen
und daz crentzil breche.
vurwar ich nu wol spreche,
daz mir der orden leiden muz.>
< o lieber sun, des wirt dir buz>,
sprach er,< nu vil drate
von minem gewissen rate.
wiltu der wandels vrien,
der kunigin marien,
tegelich in edelen sachen
ein rosen crentzlin machen
und daz mit lobe zieren,
so saltuz ordinieren,
daz du uber dine tage zit,
di dir din regele sprechen git,
immer sprechest ie dar na
vumfzic ave maria,
da mite ist daz schepil gantz.
und wizze, daz si disen crantz
vur lilien und vur rosen nimt,
wand er ir verre baz gezimt.>
< owe>, sprach der iunge,
< were ir di wandelunge
lieb, daz wolde ich immer loben.>
< ia, da wil ich wesen oben>,
sprach der alde,< mit eide,
daz dir nicht zu leide
um daz gelubde geschicht,
di wile man dich halden sicht
daz gebet, da von ich sage.>
do liez von siner herten clage
der iunge und gab ir ein zil.
er machte ein nuwe schepil
alle tage der vrien
an vumfzic ave marien.
hi mite im vil tugende quam,
an wisheit er zu nam,
dar an in got wol stercte.
der abt ouch an im mercte,
daz er mit grozen vugen
wuchs an witzen clugen,
in den er wol sich halden pflac.
dar nach uber manigen tac
wart er zu amte gesat.
dar zu gescheffede in an trat,
durch daz er muste riten
in sumelichen ziten,
da man in nutzlich werben sach.
zeimal im des not geschach:
do reit er uz unde schuf
sines ordenes behuf,
der wol nach willen gewart.
do quam er in der widervart
uf einen lustlichen plan.
da sach er uz dem wege stan
wol durchwachsen einen walt,
dar inne was di luft kalt,
swi ez doch heiz da vor was.
beide blumen unde gras
stunt da in voller grute
erhaben an siner blute
vor der heizen sunnen
bewart und ungewunnen.
die boume und ir este
heten sich wol veste
geladen mit den sumerlaten,
die waren dicke von ir blaten
bewachsen und bewallen.
der deinen vogelin schallen
dar inne witen erclanc.
dem munche wart ein lustic swanc
des ruches uz dem walde.
da hin karte er sich balde
durch lust und durch sin gebet,
daz er al dar inne ouch tet
mit harte grozer andacht.
in di gehugde wart im bracht,
daz der vrouwen crentzelin
noch ungesprochen was gesin.
daz hub er vrolichen an.
nu waren nach dem guten man
zwene valsche man vil starc
geslichen dar uf sin arc
durch des pferdes liebe.
die valschaften diebe
liez unser herre schouwen
di aller schonsten vrouwen,
di vleischlich ouge ie vernam.
bi den munch di vrouwe quam
in harte richem cleide.
uz und innen beide
geworcht luter sidin
was der edel baldekin
und an der varwe himelvar.
dar inne stunden her und dar
blumen alsam die sterne.
sie sahen harte gerne
di vrouwe, und vrolich genuc
an irem arme si truc
einen schonen reif von golde,
dar uf si setzen wolde
blumen und ein schepil haben.
als der munch hete entsaben
ein ave maria und sprach,
secht, welch ein wunder da geschach,
wand ez wart zu einer rosen!
mit griffen harte losen
di vrouwe do begunde
im brechen von dem munde
eine rosen nach der andern.
ob er begunde wandern
wol under wilen von der stat,
di vrouwe im lise nach trat
und warte wol der blumen,
die von des mannes gumen
wuchsen da nach dem gebete.
immer als di vrouwe hete
gebrochen und di rosen ergreif,
si bant si uf den golt reif
mit eime silber drate.
do ouch der munch hate
vumfzic ave gesprochen,
do was so vil gebrochen
der blumen, daz der rosen crantz
was vollenkumen und gantz,
den di edele vrouwe
zu der zweier aneschouwe
satzte uf ir houbt. diz geschach.
dar nach ir ieglicher sach
si vrolich sunder leide
swingen uber di heide
so hin untz an eine dicke,
da si wart uz ir blicke
mit dem crantze benumen.
nu was di zit ouch wol kumen,
daz der munch solde
riten, als er wolde,
wand er sine zit hi vollen sprach.
uz dem pusche er sich do brach,
da er e was, und greif
mit dem vuze in den stegereif,
als er uf wolde stigen.
do hub sich im ein criegen:
zu im liefen iene man
und griffen ubellich in an.
< stet, her munch!> sprachen sie,
< ir sult daz pfert uns lazen hi!
wir wollen uch nicht morden,
dar an wir uwern orden
ein teil wollen eren.
ir muget von hinnen keren
gesunt, sunder valsch gezoc.
lat ot hi den uberroc,
daz pfert und ouch di kappen!>
< eya>, sprach er,< edeln knappen,
habet durch got min schone,
des er uch immer lone,
wand ich bin cranc und dar zu alt!>
die zwene waren uf in balt:
< gebet uns>, sprachen sie,< zuhant,
swaz wir haben e benant,
wand wir ez hinnen wollen tragen.
da bi sult ir uns ouch sagen,
wer di vrouwe si gewesen,
di die rosen hat gelesen
alhi von uwern munde.
wir wollen haben kunde,
ob ez von goukelvure si,
daz uch ist gewesen bi
ein so unmazen schone wib.
ez get uch werlich an den lib,
ir ensaget uns di warheit.>
der munch swur in manigen eit
mit sinen worten veste,
daz er nicht enweste
von der vrouwen um ein har.
er dachte beide her und dar,
wa di rede wolde hin.
idoch do sie berichten in
von vumfzic rosen, die si brach,
und wi si ieglicher sach
da von ein crentzil machen,
do marcte an disen sachen
der munch, waz dar an geschach.
< ia, werlich ia>, er sprach,
< ia, vil lieben kindere min,
di vrouwe sal gelobet sin!
ich weiz wol, waz ez meinet:
got, der hat hute erscheinet,
daz er ist ein getruwer got
und wil uch von der werlde spot
mit dem gesichte vuren.>
alsus begunde er ruren,
wi im zum ersten was gegeben
ein ungeneme sundic leben
und wi er al dar inne pflac,
daz er uf ieglichen tac
ein crentzlin siner vrouwen truc;
wi daz dar nach umme sluc,
daz er der wandels vrien
von vumfzic ave marien
brechte alle tage ein crentzelin.
< secht>, sprach er,< lieben brudere min,
hute ist di vrouwe zu mir kumen
und hat ir crentzil genumen.
daz sahet ir und ich nicht.
an der selben geschicht
sult ir offenlichen sehen,
daz ez durch uch ist geschehen,
wand ir uch bezzern dar an sult.>
mit vil grozer gedult
sprachen sie do beide:
< owe der herten leide,
daz wir ie zu sunden
durch des tuvels schunden
so verre vieln uz gots gebote!
ey, und mochte wir an gote
noch genade vinden,
wir wolden gar erwinden
von dem laster lebene
und uns vurwart ebene
in sime gebote halden.>
secht, do wart dem alden
des herzen vreude also groz,
daz im sin antlitze ervloz
zu tal von der ougen bach.
< ia, vil lieben kint>, er sprach,
< secht des uf minen orden,
des bruder ich bin worden,
und uf minen hosten eit,
daz gotes barmherzekeit
in siner grozen truwe
uch nach gantzer ruwe
harte williclich enpfet
und in sin riche kumen let.
crist, der vil gewere got,
durch des vater gebot
truc des cruces burde,
uf daz der sunder wurde
vri der ewigen last.
des himels kunic was hi gast,
der vreuden cleit was er bloz,
des in nichtesnicht verdroz
durch den sundigen man,
daz er ot wider wolle gan
zu gote an tugentlicher art.
vil wol ich an mir han gelart
di sine barmherzekeit,
wand min herze ouch versneit
maniger sunden unvlat.
nu hat der gute gotes rat
und di helfe miner vrouwen
( als ir wol muget schouwen)
mich ein teil dar uz gezogen.
er hat sin vil untz her gepflogen
- als er wil hute an uch pflegen -
gut wider ubel wegen!
kert ot balde uwern sin
mit der rechten ruwe an in,
daz ist im groz ein ere.>
durch di guten lere
und durch daz vremde zeichen
begunde sich erweichen
ir hertez gemute.
in einvaldiger gute
wart ir herze beweit,
dar inne gotes genade sneit
an ruwe, di was so groz,
daz si zun ougen uz vloz.
in al sulchen geberden
vieln sie zur erden
langes vur den guten man
und riefen gutlich in an
mit harte clegelicher dol:
< eya, vater, tu so wol,
sit dich uns hat got gesant!
mache uns den rechten wec erkant,
den wol wir gerne immer treten.>
zwar des wart er lichte erbeten,
wand er sie lieblich uf nam
und mit in zu clostere quam.
da munchten sie sich beide.
in ruwiger leide
um die alden missetrite
bleib vil tugenthaft ir site,
wand sie wol hielden gots gebot.
secht, diz worchte unser herre got
durch der vrouwen crentzelin.
des si gelobet di kunigin!