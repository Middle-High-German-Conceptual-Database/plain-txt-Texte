...< cronen
tragen, alse wir sulen gan
wr unse sele selbe stan.>
der bote der vur schone
zu dem pabes da zu rome;
deme gab er die brieve.
de waren ime enbore libe.
alse er sie rechte ane sach
vil jemerliche daz er sprach
< pater de celis
miserere nobis!>
der pabes boten sante
witene after deme lande
zu den armen unde den richen
allen gelichen,
daz si zu rome quemen
unde sine wort virnemen.
do sie dare waren gecumen,
do sageter in alserz vernumen
hate an den brieven.
her sprach< mine vil lieben,
ich biete uch ander sunnen
durch die heiligen himel wnne
daz ir wollet ledegen daz grap
da got selbe inne lach.>
diez wol getun mugen
unde ouch ze vehtene tugen
alle geliche
arme unde riche
daz sie ane rue
daz himelriche buen. da zehove was.
der greve bi ime saz
unde manic jungelinc gemeit.
des greven sun was da gereit,
der vil biderue rudolf.
al daz lut was ime holt
daz in mit ougen ie gesach.
vil minnicliche er do sprach
zu den boten< sit willekume!
sal ich u ichtes icht vrumen
hir in mines vater lant,
bedurfeter ros oder gewant
oder phenninge,
daz laz ich u gewinnen.>
der bote da vil schone
bat ime got lone
durch sines selbes gute
daz er in sine hute
den juncheren neme
wander ime wol inzeme.
der bote der sprach schone
< dir inbutit da von rome
der pabes sine hulde.>
do gap er ime ze stunde
einen brief in die hant.
do erhup sich michel gedranc.
do teter in einen...,
...
alser den brief ane sach
< woldes du sagen
die starken nuwen mere,
wi gerne ich die vor neme.>
der bote antwerte ime do
< ich liez da manigen unfro
do ich nehest schit dannen.
der cristenen was gevangen
also unmaze vil ir slagen
daz u nieman ne kan gesagen
umme die not die man in tud.>
do wart deme juncheren gut
viel leide an sinem mute.
er sprach< here, durch dine gute
hilf mir wider minen vater,
daz er wolle mir gestaten
daz ich dir da muze dienen.
durch diner muter liebe,
here himelische got,
nu verhenge nicht daz sinen spot
der tuvel mit den sinen habe.
sente marien ich iz clage,
der himelischen kuniginnen,
daz si in genedic wolle sin.>
weinender daz wort sprach
so daz iz nieman nesach.
die trahene ime vielen ze tale.
der bote nam sin eine ware.
... wol beraten
mit guten umbe hangen.
ein bette stunt da bevangen
mit wizen lachen vil breit.
ein deckelachen was da bereit
daz da obene uffe lach;
daz schein des nachtes alsez were tach
von dem edelin gesteine
groz unde cleine
daz dar allenthalben ane stunt.
daz was reine unde gut
alsez von rechte solde
wan iz die grevinnen also wolde.
da vore na ein teppet lach
da die vrouwe uf trat,
da sie uf solde sizzen.
daz was mit guten wizzen
harte wol gemachet.
da bi was geschaffet
ein ander teppet, geleget
alse man in manigen enden phligit,
da die vrouwen uffe sazen.
die schufen unde mazen
phellil unde cindal
unde ouch ander gewat
des man da ze hove bedorfte.
da sazen unde worchten
schone megede unde wip
suckenie unde kursit
...< kerten.
wir vingen einen gefertin.
der vurte an siner hant
eine schone ros. sin hat daz lant
ere da iz inne stat.>
< habe danc menlicher dat.
machter genesen?>< nein, er nicht.
ich han behalden den diep
wa hie enbore verre bi.>
< beware daz iz nicht zu nahe si.>
do schufen die helede
ir nacht selede.
der ruwe was in harte not;
do sie solden ezen daz brot,
do sliefen sie in den stunden
unde haten ez in dem munde.
alda beliben sie dri tage
alsich han gehort sagen.
do die waren irgangen
do huben sie sich dannen
zu ierusalem vur die stat
also der greve rudolf bat.
do inphienc man die herren
mit michelen eren,
arme unde riche
alle geliche
mit grozeme gelute,
heilictum unde cruce,
mit manicheme harte
dar nach an dem vunften tage
quam ein bote der begonde sage
von scalun nuwe mere
daz der kunic dar uffe were.
< waz weistu?>< ich was ta
der selben burch also na
daz ich sach in daz lant;
so verre hate ich mich vor rant.>
deme kunige sagete man die rede.
< wir suln ein nuwez ir hebe
uffe die gotis gnadin>,
sprach der junge greve.
< herre, mir retet min sin,
iedoch ich aller tumbest bin,
dar zu trostet mich min mut,
ob iz uch alle dunket gut,
daz wir schafen unse schare;
wir suln dare vroliche vare
unde in besizzen in der stat.
got durch sin heilige grap
helfe uns daz wir in gelezzen
unde wir in ir gezzen
daz er uns leides hat getan.
er muz uns me der gisele lan.>
des sagete ime der kunic danc.
< ir sit kumen in daz lant,
herre, durch gotis ere
zu irwegene uwer sele.
ir habet degentlichen mut.
her greve, svaz uch dunket gut,
daz wil ich mit u ane gan
die wile daz ich daz leben han.>
dannen uber eine wochen
wart ein tac gesprochen.
do iz quam in daz teidinc
da was gereit manic jungelinc.
die wisen mit den tummen
zu den selben stunden
huben sie sich an die vart,
da manic man irslagen wart.
der greve mit den sinen
begonde vur yle;
mit ime manic ritter stolz,
die legeten sich nider in daz holz
der selben burch also na
daz nieman nemochte ga
noch geriten er abe,
sie ne wurden sin geware.
der kunic reit in daz lant;
er stifte roup unde brant
vaste an die heidenschaft.
er was des vil wol bedacht
daz er ime schaden wolde
alser von rechte solde.
er hete ime alsame getan.
do muste al in ouwe gan:
beide wip unde kinder
die sluc man alse rinder.
er herete in daz lant.
do quam balde gerant
ein bote unde sagete mere
daz die cristinen weren
cumen in me lande,
die roubeten unde branden.
daz sagete man deme kunige.
daz geviel ime harte ubele.
do erz rougen gesach
zornicliche daz er sprach
zu eime knechte unde hiez in ge
zu deme edelen man girabobe,
der was ein wise junger man.
er ne wolde nuwet ane gan,
er ne hetes sinen rat;
wender ime zu herlicher tat
dike riet mit guten wizzen.
durch daz solde er sizzen
uffe der eren banke. -
nu sult ir alle danken
den herren die des gerne phlegen,
daz sie sulhe ratgeben
nemen zu irme rate,
die sich vru unde spate
zaller zit des besten vlizen,
den man nie mochte verwizen
untruwe unde tracheit,
unde ire herren wisen von der boseit.
so laze mich got leben,
sus getaner ratgeben
ist luzel imme lande.
sie ne raden e die schande
dan sie tun die ere.
sine solden ire lere
nimmer gevolgen.
we, den bin ich harte irbolgen. -
do sprach der helet girabobe
< diz ne geschah uns nie me.
nu wirz aber haben vor numen
unde iz also si nu kumen,
nu soldir boten senden
in allen den enden
da ir die helfe muget han.
wir suln sie vroliche bestan,
oder ich vor liese den lip.
ez ist also gut inzit.
alse wie langer biten,
wir muzen doch mit in striten.>
do der helt so gemeit
geschuf daz der bote reit,
do musten sie alle uffe die were.
do quam daz michele here
mit grozer craft vur die stat
alse der greve rudolf bat.
sie waren alle wol gare;
zuhant huben sie sich dare
mit sineme vanen vur daz tore.
girabobe der stunt da vore
mit drin sinen gesellen.
die wil ich u nennen:
der eine hiez gaiol gruwin,
der ander agarrain,
den driten nante man agar.
man wurdis dicke wol gewar
daz sie gute helede waren,
daz sage ich u zvare.
do irhup sich ein gestrite.
do slugen wunden wite
die ellenden recken
mit den scharfen ecken.
ouch namen sie michelen schaden.
deme greven beleip da irslagen
dru hundert siner manne.
der strit der werete lange.
da vore lagen sie daz ist war
me danne ein halp jar
daz sie se nicht mochten gewine.
do schiden sie sich mit unminnen.
die burchere von der veste
die liefen an die geste
eines nachtes under daz here
e dan sie quemen zu were.
do taten sie in michelen schaden.
deme greven wart sin volc irslagen
daz is luzel genas;
alzu vurderst er was
harte dicke ander not;
doch sluch er gaiol gruwinen dot.
sine sellen wrden gevangen
unde dar nach vil schire irhangen.
daz hiez der greve tun vor die stat.
harte dicke man in bat
daz ers nicht tun newolde.
mit silber unde mit golde
wolde man ime die herren wegen
durch daz er sie lieze leben.
< des hetich immer schande.
ich han von mime lande
mit mir here bracht sol vil
daz ich es unberen wil.
sie haben uns grozen schaden getan.
wollet ir die lant lazen stan
unde rumen die gote ze eren,
so wil ich u die herren
beide lebende wider geben.>
do sprach girabobe der degen
< daz newirdet nimmer getan!
aldie wile daz dich daz leben han
unde sichein svert mac geregen,
so sul wir aber ein nuwiz eben.
ab is got geruchet,
so vindit ir daz ir suchit.>
< nu lat u nicht sin so gach.
wir han u virgolden nach
svaz so ir uns ze borge hat getan.
daz wil ich an die herren lan
die in den herbergen ligent irslagen.
ich wene sie da heime nicht ensagen
daz sie zu scalun hant gesehen.
daz mac ouch u vil wol geschen.
waz ob iz nicht entut?
ich sal noch maniges heiden mut
betruben er ich werde irslagen.
ich wil u werliche sagen
er ich scheide hinnen.>
doch hatten sie von den zinnen
daz volc so garuwe verlorn
daz sie die wip hatten geschorn
unde hiezen die ane tun mannes wat.
dit was girabobes rat.
uf der burch here
ne was nicht manne mere
danne wip al eine.
die andern hetten gemeine
den lip vorlorn von der cristenen diet.
die ne liezen ir genesen niet
girabobe der biderue
sprach er nidere
von der burch under daz here
< her greve, nu sehet wie wir unse were
von prise wol haben bewart.
nune wirt hie niman me gespart.
diese jungen recken
sie lant die scharfen ecken.
wiert in die state getan,
sie suln so vreisliche slan
daz man mit eren mac schouwen.
unde ouch reden vor den vrowen.>
do der kunic wart in innen
daz sie an den zinnen
des volkes hatten also vil,
sinen mut ich u sagen wil:
ein wort sprach er uber al
< ich hore michelen schal
uffe der burch, ich ne weiz unde waz daz ist.
ich wene nu ist anticrist
den heiden kumen zu helfe,
sie varen so mit gelfe.
wider den sul wir vechten,
ich gelobez unseme trechtin.
unde wa mochten sie genumen han
also manigen schonen jungen man?
so laze mich got leben,
die des tores solden phlegen,
die hant vil ubele gehut.
mir ne senfte noch min mut,
so wil ich sie laze virliesen.
an deme galgen suln sie kiesen
den vil bitteren tot.>
sime hergreven er do gebot
daz er sie ime alle vinge
unde vil redelichen hinge.
die greve wolde dannen gan,
mit zuchtin bat in da bestan
girabobe der gute,
der stetich gemute.
mit grozen listen er do sprach
< her greve, wie liden ungemach.
ir hat uns grozen schaden getan,
daz selbe ne hat uch nicht vor gan.
nu neme wir des einen vride.
waz danne, al se ich geniden
darumme von der starken diet?
dine wiezzen umme arbeite niet.
iz ist ein volch also getan,
sine achten nicht uffe man
unde ist ein rechte wilde diet
unde ne ruchen ummez leben niet
unde sizzen an des meres ende
unde heizent volcsvende.>
der greve antwerte ime do
unde wart vil innelichen vro.
vil gezogentliche daz er sprach
< ich ne weiz ob ich ez geschaffen mach.
dise rede sagich deme kunige.
gevellet sie ime wol oder ubele,
daz laze ich dir schiere sagen
er dan ez morne beginne tagen.>
der greve zu deme kunige ginc,
vil minnecliche er in enphinc
unde vragete in ware er were,
ob er icht wiste mere.
do sprach er< ja.>< daz saltu mir sagen.>
< ich was gegan an den graben
den woldich baz besehen.
nu ist ze sagene mir geschen:
girabobe der gute,
der stete gemute,
eines vrides gerter an mich.
des sal ich von ime biten dich.>
< ist daz war?>< ja, iz is.
du saltes an mir sin gewis
daz ich dir andirs niht ne sage
wan alsich vornumen habe.>
do sante er nach sinen holden
die ime da raten solden.
do sie zusamene quamen
unde des greven wort vor namen
do wurden sie innecliche vro.
deme kunige rieten sie do
daz er vride gebe
unde ouch von ime neme.
do bat er den greven
daz er den vride neme
unde andern sinen vursten
die da wole torsten
raten umme vechte,
ob man ime brechte
daz man mit nide
nine keme zu wige.
alda wart der vride gegeben.
doch hete manic man daz leben
virlorn inbeiden siten.
der kunic bat riten
sine lute wider ze lande
mit eren ane schande.
do sie quamen zu ierusalem
der patriarche von bethlehem
mit manigime cardinale
sie gereiten sich ze male
mit michelem vlize
manichen vanen wizen
beide brun unde goltrot.
der patriarche do gebot
grozen unde cleinen
allen gemeinen
daz sie sungen gote ze eren
unde enphingen die herren.
do sie enphangen waren,
zuhant sie ir opher gaben
deme himelischen gote.
do quam des kuniges bote
zu deme greven do san
unde hiez in zu sime herren gan.
er sprach< du must biten,
iz ist zu verre, ich wil dare riten.>
er hiez ime brengen ein ravit,
der gelief alse ob die werlt wit
al sin eigen were.
dar uf saz der helet mere
unde reit vur den palas,
dar der kunic uffe was.
do enphinc man den herren
mit michelen eren
unde wisete en zu der kemenatin
da der kunic zu rate
saz mit sinen mannen.
do quam der helet gegangen,
der helet stolz unde gemeit.
al untat was ime leit.
des minneten en die vrowen
sva sie en mochten schouwen.
des wart ime vil getougen
manic blic von den ougen.
sine gute luchten alse ein glas
wan er ir aller spigel was.
vor den kunic er do ginc,
vil minnecliche er in enphinc;
er bat in bi ime sizzen,
er wiste vil groze wizze
an deme kindeschen helede.
sin gelaz was da vremede
zu ierusalem imme lande.
dicke er an ime des bekante
daz er zu rechte hovisch were.
mit guteme gebere
was er wider arme unde riche
alle geliche.
der kunic sprach da zestunt
< rudolf, dir ist wole kunt
umme den keiser von rome?
svenne er trage die crone
so hat er hogezite.
sin gesidele daz ist wite
an dem velde uf geslagen.
die ime daz svert vur tragen
daz sin edele vursten.
man saget ioch svene in durste
so schenke ime ein riche kunic
der ist kreftic unde vrumic,
der trage von ime die crone.
so dienet man da schone
den armen unde den richen
harte herlichen.
daz sin tugentliche dinc.
dise mere sagete ein jungelinc;
so mich ir nie vordroz,
nu bin ich doch sin genoz
unde han lande genuc,
sint immer mer hat min mut
also wan here gestan,
ob ich hete einen man
die mir daz konde gemachen.>
do begonde der greve lachen
unde duchte en harte gemelich.
er sprach< under windes tu is dich,
daz geruwet dich harte sere,
edele kunic here,
unde were din schade harte groz,
wande keisers genoz
ne wart noch nie nechein geborn.
din lant were allez virlorn.
doch gebe ich dir guten rat: so sin hus tegeliches stat,
mochtes tu daz ir crigen,
so la sine hogezit beliben,
dan noch hetes tu michel ere,
daz nie nechein kunic mere
so groze gewan.>
den kunic des sere wunder nam.
daz houbet er do nider sluc,
also der man tut
der vil sere denket.
er wurdes gecrenket
ob er ez nicht vol brechte.
doch was sin gedechte
daz er iz vol bringen wolde.
er wiste wol daz er solde
werben nach den eren:
daz konde in wol geleren
der greve da von arraz,
die aller tugende meister was.
do bevalch der kunic here
sin lant unde sine ere
deme greven uffe sine truwe.
er bat daz er virnuwe
wolde zer werlt sinen pris.
< du bist vol kumen unde wis
aller vrumickeite.
du salt mir bereite
daz dienest durch minen willen,
des gedanke ich dir mit minnen.>
der greve tet alser in bat.
do gebot er an der stat
den vogeden unde den schultheizen
daz mit ageleize
ir ieclich gewnne alser solde
svaz so er ichtes wolde.
sie taten alle alser sie hiez,
ir nichein des nicht ne liez,
wande sie in alle vorchten.
einen vullemunt er do worchte
den eren in so kurzen tagen
daz man dar immer mach abe sagen.
daz gesidele hiez er machen wit.
weder e no sit
also richez nie ne wart.
ich wene da nicht ne wart gespart
weder daz silber noch daz golt rot.
in alle die lant man gebot
sver verneme die mere
daz der dare queme,
der wurde wol enphangen.
ein heiden was dar gegangen
von sime lande ermeliche
unde was doch ein herre riche.
vurlorn heter sinen sun,
umbe den was er uz comen.
den ne mochter nirgen vinden.
do ne wolder nicht irwinden
er ne besehe daz gesidele;
swenne er widere
queme daz er mochte gesagen
die hogezit was ir haben.
des greven wizze waren gut.
nu hete der kunic sinen mut
gelazen an den jungelinc.
appollinart daz schone kint
bevalch her deme herren
daz er iz solde leren
die zucht von sime lande,
wande man an ime bekande
daz er zu rechte hovisch were.
sinen site vil lobebere
solder in ane bringen:
den schaft schiezen unde springen,
gevuge behurdiren mit deme schilde,
ze rechte wesen milde
unde wizzen weme er solde vur sagen.
< dit sal er vil verre haben:
truwe unde otmuticheit.
da mite gewinnet er selde unde groze richeit.>
daz kint spilete unde was fro.
daz bevalch der greve do
bonifaite sime neven:
< durch minen willen saltu phlegen
wisen zu der hovischeit
unde leide ime die dorpericheit.
gevuge behurdieren
daz saltu ime lieben,
daz er sich ouch decke mit meschilde,
dar zu wesen milde,
zu stete bringen sinen mut.
daz ist ime an den eren gut.
zu den vrouwen sal er gerne gan,
gezogentliche vor in stan
unde ouch bi in sizzen.
zallen dingen sal er wizze
han nach sime rechte.
sva er gute knechte
horet reden von manheit
daz ne sal ime nicht wesen leit.
daz sal er horen gerne.
da bi mach er lerne
daz ime zu den eren wole stat.>
dit was des edelen greven rat.
dirre michele schal
quam verre uber al.
in der heidene lant
waren boten uz gesant.
die sprachen alsi solden,
sver dar kumen wolde
der wurde wol inphangen
von wiben unde von mannen.
... al der genoz
die ie man hiezen.
sine tugende in nicht enliezen
tun nicheine.
michel was sin edelicheit.
er was harte biderwe.
der kunic wisete daz gegen sidele
eime herren deme iz wole inzam.
von flandirn was der edele man.
des kuniges sun bi ime saz.
luzzel man ichtes da virgaz
daz der hogezit inzam.
daz schuf allez der edele man.
man dienete vollicliche
deme heren kunige riche
als man von rechte solde.
sves da ieman wolde
des gap man ime genuch.
wilt unde zam man da vure truch.
er kundiz wol bedenken
umme daz vure gen der schenken
die den tranc trugen,
daz sie mit gevuge
allen vollicliche gaben
die zur hogezit quamen.
do sie vroliche sazen
unde trunken unde azen,
die heiden do deme herren
santen mit eren
gabe harte vremede
... bonifait bat.
behalten er iz sime neven solde
bi dem britel er iz nicht newolde,
alser doch ze jungest tete
dannen vart da zu stete
engegen den herbergen wart.
des greven knappe apollinart
der wartes verre geware;
er gienc ilende dare
unde furtiz faris in sin behalt.
daz gereite was ein rot golt
daz uf dem faris lach
unde was luter alse die tach
von dem edelen gesteine
groz unde cleine.
die nacht ne wart nie so tunkel
der karvunkel
der neluchte genuch.
daz gesmide daz iz truch
daz was vil lobesam,
deme greven iz vil wol inzam.
daz der stegereif leder solden sin,
da waren bant sidin
geworcht zu einem borten
gewieret zu den orten
mit dem edelen gesteine.
die schellen cleine.
die waren alle golt rot
alse der...
< daz wir icht mugen gesagen
alles des wir gedagen.
so wesitiz, abe ich ensage u nicht.>
< nein, alse ich u bin liep,>
< so saget mir uweren mut.>
< ja, ob ir mir daz gerne tut,
an aller slachte valscheit.>
des was die vrowe im unbereit
daz sie saete iren muot san,
svie ubele siez e hete gelan.
der greve hup uf unde sprach.
siner vrowen er do jach
warumme er wart so rot.
< vrowe, harte groze not
lidich umme uwere minne.
alle mine sinne
han ich an uch gelazen.
ich minne uch ane maze
daz ich dar abe was na tot.
uwer minne tut mir groze not.>
do sprach die vrowe riche
wider in gezogentliche
< rudolf, du bist mir harte liep.
daz ne mach ich verhelen nicht.
ouch tvinget mich die minne.
ich ne wolde dich in innen
der liebe nicht bringen.>
< wol muze uns gelingen,>
sprach der greve gute.
ime wart liebe ze mute.
do bat der helt wise
die maget beatrisen
daz sie schiere wolde senden
in des hovis ende
nach bonifaite sime neven
ich wene der milde kuone degen
die schonen vrowen kuste.
beide si is wol geluste.
daz gesach beatrise
die hovische unde die wise.
die sprach in ireme mute
< dise zvei sint sunder hute.
ich wil gan in die phorten stan
daz sie iren willen han.>
do der greve vernam
daz da nieman ne quam
unde der torewarte
stunt in der warte,
unde sie die state heten,
waz wenitir daz sie teten?
sie spileten mit ein ander.
daz enist nichein wandel,
wande gerne si en gewerte
alles des er gerte.
sie tet alles ane sinne
der was sie ane von minnen.
do daz spil was irgan,
die vrowe gab ime ane wan
ein harte gut vingerlin.
daz stiez sie an die hant sin,
unde er gab ire ein ander.
sus ein ander wandel
taten sie beide
mit vrouden ane leide.
nu laze wir die rede stan,
wir suln an den kunic van
der einen boten sante
von dem cristenen lante
halap deme kunige riche.
er inbot ime minnecliche
dienest unde minne viele.
er hiez in biten daz er ime
den greven wolde senden
mit gebunden henden.
< ob tu mich mit truwen wilt meinen,
so saltu ime bescheinen
unde manen in dirre bete.>
der bote gap da zu stete
den brief deme kunige in die hant.
die gienc an eine want.
den selben brief man do las,
daz dar an geschriben was.
do stunt an dem brieve
< vruntschaft unde alle liebe,
minne unde rechte steticheit.
ze ware iz sal dir wesen leit.
rudolfes untruwe
in minem dienest laz dich ruwen,
den herzogen unde minen suon
die er mir beide hat benumen.>
halap der kunic riche
der sprach vrumecliche
< mir ist din bete vil unliep.
des greven nesende ich ime niet.
hat ime der greve icht getan
unde willers wider mich tach han
unde iz bringen zu teidinge,
zu gnaden unde zu gedinge,
ob icht von rechte
wil ieman uf en vechte,
des roubes sal er entreden sich.
werliche, des verphlege ich mich.
wie mochtich daz verwinden,
daz ich en nu solde binden
unde in dar sente als einen hunt?
so solde man mich an der stunt
lesterliche vahen,
uf einen boum hahen.
mir wider gesenden
mit gesundeme libe.
nu wis des ane zvivel,
gewere degen biderue:
gesent dich got widere,
mit guote ich dich irgezze
der angestlichen lezze.>
do sprach der ellender degen
< bonifaiten minen neven
bevelich an uwer truwe.
lat uch an ime ruwe.
svaz ir an mir hat getan,
daz lazet ime zu staten stan,
herre, unde weset ime guot.
ob ime zu lande sin muot
her na beginne stan,
so suldir in geniezen lan
ob ich u ie dienest getete.>
do entfienc der kunic da zestete
uf sine truwe daz kindelin.
daz bevalch er der tochter sin.
er gebot ime daz erwere
ir heimlich kemerere.
urlop nam der greve,
der milde degen geneme,
zu deme ingesinde.
done wolder nicht irwinde,
er ne queme zu deme here
daz vor der burch an dem mere
lach mit vil grozer craft.
einer liste hater gedacht:
er nam zvene boume -
nu nimet dirre rede goume -
die bant er an sine bintriemen
durch daz in ne zige nieman,
er nehorte zu me here.
do er also na dem mere
quam daz in duochte
daz er entriten mochte,
die boume liez er vallen
daz ez here begonde schallen.
des ranter in daz mere.
daz irsahen die uffe der were,
daz er des kuniges bote was.
die hulfen ime daz er genas.
in die schif sie sazen,
der ruder sie nicht virgazen.
do quamen sie ime zu helfe.
sint waren mit gelfe
die burgere vomme troste.
von grozer angest sie irloste
der greve mit siner manheit.
grozer eren half in sin degenheit.
halap der kunic riche
der gebot wisliche
groze samenunge
alden unde jungen,
vrunden unde magen
die ime willich waren,
daz sie ime zu helfe quemen.
er wolde den genemen
ledigen alser solde.
sine burch er gerne wolde
mit grozer craft intsezzen.
den kunic wolder lezzen
gerne siner widervart.
da wart ein strit vil hart
zvischen den heren beiden
uf einer grunen heide
da die here zu samene riden.
sie heten ungerne virmiden.
sie ne liezen blasen die trummen
da sie nach den eren drungen
beidenthalben imme strite.
do begonde er nider rite
der ie warp nach den eren.
die edelen burgere
volgeten ime harte gerne.
den greven irsach verne
gilot der kunic riche.
do quam virwenentliche
der greve mit einer luzilen schare.
die waren aber so wol gare
unde hatten manlichen muot. -
wizzet ir wie der valke tud,
deme got hat bescheret
da er den lip mite generet?
daz muzer al ir ringen
sven er wirdet ininnen
vogele ein michel volc.
daz herze ist ime so stolz
daz er dar hine kumet gevlogen.
nu virnemet mir, in han u nicht gelogen:
die zufuret er so,
alle werdent sie unvro,
wande er tud in grozen schaden.
einen vehet er in abe
oder zuene durch sine geileit. -
nu vawir wider an die manheit
die der edele herre tete.
do sprancte da zustete
der greve mit den sinen.
do liezer wol schinen
daz er ein war helt was.
virwar sagenich u daz:
er vur under sie alsein valke,
er begonde sie also walke.
ouch half ime daz faris
daz sie ime alle den pris
gaben mit rechte.
ir ne gesahet nie so vechte
in nicheineme strite so herte.
mit vlacheme sverte
sluch er uf die cristenheit.
ime was iedoch ir angest leit.
durch not muste entwigen
gilot der kunic riche.
er nemochte nicht si dannen kuomen.
girobabe hatte in so vur genuomen.
der juncherre nicht ne liez
des in der kunic tuon hiez.
do lief her harte drate
zu der vrowen kemmenatin.
do vant her den jungelinc
bonifaiten daz schone kint
vor der kemmenatin stan.
alzu hant sprach der bote san
< min herre wolde dinen vrowen sehen.>
< nu warte wanne daz muge geschen.
min vrowe die ist uf gestan,
her mach wol zu ir gan.
sie sehet in gerne unde iz ist ir lip.>
die bote der nesumete nicht.
her sagetez wider alser solde.
der kunic do gerne wolde
die schonen kuniginnen sehen
der vil manich leit was geschen.
do quam der kunic riche
harte virwenentliche
gegangen zu der kunigin.
willecuome hiez her sie sin.
gezogentliche sie in virsuchte;
sie vragete ob her geruchte
nider bi sie sizzen.
sie sprach mit guten wizzen
suoze wort mit rechter mazen.
sie wisete ime die straze
da her doch erste inne reit.
her virlos sine arbeit.
des ne darf man ire wizen nicht,
wende ire manich herzelip
von deme was geschen des sie da beit.
manige not sie mit ime irleit,
daz sie doch vil wol virwant.
wider den kunic sprach sie alzu hant
< herre, ir sult schaffen
mit bischofen unde mit phaffen
daz ir mich lazet toufen.>
do gebot die vrowe coufen
aller hande spise harte vile.
darzu gebot sie daz man ire
nach den armen wolde senden
in daz lant in allen enden;
sva man der sicheinen vunde
daz man ire die gewunne.
den wolde sie ir almusen geben.
daz tet sie alliz durch den degen,
ob her irgen lebende were,
daz in ire got wider gebe.
der kunic tet der vrowen bete.
her gebot al da zu stete
bischoven unde phaffen
die toufe gereite machen
zirliche schone
in dem templo vrone
da man sie toufen solde.
der kunic daz schaffen wolde
dit getruoch sich zu einer hogezit
daz man daz aller beste wip
cristen machen wolde.
die ire paten werden solden
daz waren zveine kunige,
dri herzogen vruomege,
bischofe unde greven,
die ire den namen gaben
in der toufe irmengart.
groz ere ire da geboten wart.
die vrowe ir almusin da gap
zu constinopele inder stat
vlizliche sver ir quam.
alse man die gift von ir nam,
do bat die vrowe guote
mit inneclichem muote
unsen herren got daz her sie gewerte,
ob der arme greve lebete,
daz her ir den wider sente
unde daz her ir svere ein ende
gnedicliche wolde geben.
grozen angest leit sie umme den degen.
sie gap phenninge unde gewant.
do sagete man uber al daz lant,
da were ein vrowe riche,
die gebe keiserliche
almusin von ir suonde.
daz begonde man wite kuonde
verre in manic lant.
zu einer seligen vrowen wart sie bekant.
sie buzte manigeme sine not.
der greve die da solde tot
sin, des her nicht enwas;
von aventure her genas,
der da liget imme hus.
cuome want her sich dar uz
mit der knechte menteln beide.
die machete her zu eineme seile,
da mite her uffez hus steich.
vil dicke her in ummacht wider seich.
sere hatte her gevallen.
nu sule wir danken alle
unseme herren gote daz her ie genas.
gut vrume was iz daz der helt lebende was.
der greve crouch zu der ture,
niman ne vant her da vure.
die stegin her nidir liez,
gote von himele her dicke gehiez
groz wandel vor sine missetat.
buzen an der stat bi deme wege stat
ein dornbusch, al da crouch her in.
daz duchte in ein harte gut gewin,
daz her...
... her alden tach.
ime was manich unsenfter slach
gegeben unde manic stoz.
tiefe wunden harte groz
der hatte her da viele gewunnen.
do quam in den stunden
alsich ioch die nacht schiet -
vil dicke her unsen herren ane rief.
daz her ime den lip generte.
wol her in des gewerte. -
do quam ein guot abbet geriten;
ein juncherre reit da mite,
der vuorte brot in siner hant. -
ich willes ime umber sagen danc. -
iedoch ers nicht nemochte,
sit ez ime nicht netochte.
do warf erz in die straze nider,
daz wart deme armen greven sider,
do ime die dinsternisse quam
unde her zu crigene began.
der wol geborne vuorste
her was na tod von duorste.
det tou den her inme grase vant,
mit siner linden wizen hant,
des nam her alda zu stuont
harte luozzel in den munt.
iedoch half ime daz,
daz her zu der zit genas.
gnadin were ime not.
do vant her ein halp brot
daz man da heizet gastel -
iz ist alumme sinuwel -
daz ienre warf uzer hant
deme ich da hute sagete danc.
daz nam der ellende.
sver ime daz missewende
wil haben, der tuot unrechte.
iz ist manigeme guoten knechte
dicke missecuomen
...
also was ime geschen.
des wil ich an uch alle jehen:
ein luzzel er des brotes az,
do crouch her aber vuore baz
uber eine walsche mile;
vil we was sime libe.
svenne ime die nacht virgienc
unde ime die tach ane vienc,
so muste die wol geborne
sich heben zu eime dorne
etuwa zu einer hecke.
ja was ime die rucke
unde die buch so geslagen
daz ez u niman kan gesagen.
daz her den lip ie behielt,
groz gelucke des gewielt.
do crouch der arme herre
von der stat enbore verre
e dan in die ummacht ane gienc
unde iz zu tagende vienc.
do ne mochte her nicht crigen mere.
do quam ein wellere
al die straze hergegan.
do her in gesach, do begonde her stan.
iedoch her nar zu ime gienc,
mit der hant her in uf gevienc,
her wande daz her were tot.
der helet leit vil groze not;
doch ensup her an der wete
die her ane hete
daz her ein edele herre was.
den wellere irbarmete daz,
daz her so iemerliche lach.
nider warf her sinen stap,
daz houbet nam her in sinen schoz,
sin clage die wart harte groz.
der gute wellere
von deme ich hute dise mere
sagete, der hatte mit ime getragen
win, alsich hore sagen,
unde ein nephelin da her uz dranc. -
ich wil es ime umber sagen danc! -
des wines gap her ime da zu stunt
deme greven ein luzzel in den munt,
daz her zu ime selben quam.
alse her den man ober ime vernam,
do vorchte in der helt mere
uzer mazen sere.
her wande endicliche wesen tod.
doch virnam her wole, daz sine not
der wellere clagete.
got her dicke manete
innecliche siner hantgetat,
daz er ime craft unde rat
durch sine vunf wunden wolde geben.
des vrowete sich der kuone degen.
deme guten wellere
was sin gemuote svere
umbe den ellenden degen.
her wande daz her sin leben
al da lazen solde.
gerne her ime helfen wolde.
her ne konde noch nemochte,
vil dicke herz virsuchte.
alda muster in lazen.
do gienc sine straze
der wellere gute
mit trurigen mute
der arme stolze kuone degen
der dachte wider an daz leben,
wande in des beduchte
daz her wol genesen mochte.
des wart her innecliche vro.
uf richte her sich do.
do crouch der ellende
mit vuzen unde mit henden
zu eime dorne der was dicke.
da wart ime inme rucke
< wolde des got geruchen>,
sprach bonifait der guote
mit vrolicheme muote.
< wilich ros sal ich u bringen?>
< mochtes tu mir gewinnen
bontharden, den woldich riten.
ich ne mach noch nicht gestriten
deme guten farise.
bonifait, du salt lise
zu miner lieben vrowen gen
unde vrage sie ob ich sie muze sehen.>
bonifait des nicht ne liez
des in sin neve tun hiez.
zu siner vrowen her do gienc,
zuhant her an die rede vienc
< vrowe, ein dinc sal ich u sagen,
woldet ir iz duldecliche tragen,
daz u vil liep were.>
< ich han gute mere
leider selten hie virnumen.
wolde got, were uns min herre cuomen!>
< ich sprach den boten die von ime quam.>
alse die vrowe daz virnam,
do gewan sie ein vro gemuote.
die kuniginnen guote
begonde vor liebe weinen.
da muste sie bescheinen
die guten wipliche site,
wan alle tugent die ist da mite.
von den guten sieten wil ich u sagen:
nichein bose wip mach sie gehaben
sie ist in svar zu tragende,
sie inberender wol zu habene. -
do sprach die kuniginnen
< bonifait suze minne,
wenne sal ich dinen neven sehen?>
< svenne got wil, so mach daz wole geschen.
ne sit der rede nicht zu vro
unde tvinget uwer gemute so,
daz nieman ne werde ininnen.
noch hinacht wil ich in u bringen.>
die vrowe tet alse her sie bat.
bonifait reit wider in die stat,
bontharden brachte her sime neven,
dar uof saz der cuone degen
unde reit banechen an daz velt.
ja gienc virwenentliche inzelt
bonthart rechte alsame ein tier.
ja was virwenet unde fier
der helt die dar uoffe saz.
siner note her vile alda virgaz.
bonthart der was vrevele,
ouch vugete sich harte ebene
der greve in sin gereite.
sin stolze muot gap ime geleite
zu cuomende zu der kunigin,
da sie in hiez willecuome sin.
dit was des abendes spate,
do sich daz lut allez hate
gelegit, die mane schone schein.
die zvei wurden des in ein
daz sie zu der kuniginnen giengen.
virholne si iz ane viengen
daz nieman wart ininnen.
die schone kuniginnen
intfienc mit vrolichem muote
den edelen greven guoten.
sie tvanc in zu iren brusten,
lipliche sie in cuoste.
sie nam in under iren mantel,
do begonde sie gote danken
daz her ire in wider hatte gegeben.
ouch intfienc wole den degen
beatris die gute,
die hovische unde die wol gemuote.
alsame taten sie beide.
do virgazen sie grozer leide.
ein bette was da bereitet,
mit phellele wol bebreitet,
da sie uoffe ligen solden.
sie beide gerne wolden
daz die nacht drier jare were lanc.
dicke sagete sie gote danc,
des her wider sie hete getan.
do begonden sie zu bette gan.
des nedarf nie man vragen,
ob sie icht liepliche insamet lagen.
ja, sie werliche!
daz groze kunicriche
nemen sie nicht vuor eine nacht.
sin tuogent hatte sie da zuo bracht
unde ire vil reine wipheit,
daz sie in hatte liep ane leit.
lipliche sie in umbe vienc,
die nacht in al zu schiere irgienc.
daz was in innecliche leit.
bonifait der jungelinc gemeit
gienc zur kemmenatin.
mit beatrisen wart her zu rate
daz her sie wecken wolde.
beatris sprach, her ne solde
in dannoch nicht wecken.
< lazet den edelen recken
ligen unde sin gemach han.
ja is die nacht iezu irgan,
unde cuomet schone der tach;
sva man den schaden mach
bewaren, daz ist guot getan.
we, bonifait, nu la stan!
ich genieze miner sinne,
daz ich in wole hir inne
behalde al uober diesen tach.>
beatris in so viele bat
daz her tet al ire bete
unde gienc wider da zu stete.
da bleip der greve inne
mit der kuniginnen.
her wolde gerne wider heim;
mit der kuniginnen wart her des inein,
daz sie sich darnach schufen.
beatrisen hiez sie do suchen
daz edele gesteine
groz unde cleine,
daz sie von lande brachten.
vil liebe sie ire do gedachten.
goldes hatten sie die macht.
des vuorten sie mit in die craft.
allez sie daz vazzen hiez,
bonifait des nicht ne liez,
her ne gewunne soumere
starke, wande sie svere
tragen solden uober lant.
zu constinopele her die vant.
die coufte her alser solde.
in der nacht sie do wolden
sich heben alse sie taten
von der kemmenatin.
daz golt sie zu samene trugen;
die soumere sie do luden
mit deme edelen gesteine.
ir here daz was cleine.
dannen huben sie sich do,
des was die kuniginnen vro.
bonifait vorne reit,
der selbe jungelinc gemeit
vurte einen soumere,
der truch harte svere
von deme edelen gesteine.
beatrise die reine,
die wol gelobete uber al daz lant,
vuorte einen soumere an der hant.
miechel was ir arbeit.
dar na die kuniginnen reit
mit deme stolzen wigande.
do wolden sie heim zu lande.
sie riten in kurzer wile
des waldes manige mile
die nacht uber unde al den tach.
viele ich u dar abe sagen mach
iemerlicher dinge.
die schone kuniginnen
wolde gerne ruowen;
do ir sach sie bluomen
in schoneme grase stan.
zu deme greven spach sie do san
< ich bin mude, ich ne mach nicht me.
mir ist worden harte we.
ich wolde gerne ruwen
dort in jenen bluomen.>
deme greven was leit ir ungemach.
zu bonifaite her do sprach
< min vrowe ist muode, sine mach nicht me.
dort sten bluomen unde cle,
da saltu hine keren.>
alda begonde sich meren
ir unvroude unde ir groz herzeleit.
bonifait der jungelinc gemeit
karte rechte in gegen der stat,
alse in die greve sin neve bat.
nider sie do sazen:
sie trunken unde azen.
sie hatten harte guoten win.
irmengart die kunigin
wane...
...
...
vil wol sie des gedachten
daz sie vil muode was.
schone bluomen unde gras
leiten sie der vrowen under. -
ich mach u sagen wunder
von liebe unde ouch von herzeleide.
bonifait solde al eine
des selben nachtes wachen.
ein vur begonde her machen,
die ros hatte her gebunden;
do quamen in den stunden
zvelf schechere gerant,
die wolden daz guot mit gewalt
nemen werliche.
sie wanden wesen riche.
bonifait daz grimme werte.
vunfe her so virserete
zu tode mit der ecken.
dannoch newolde her nicht wecken
den edelen greven sinen neven.
die siebene namen ime daz leben;
iedoch werte her sich gnuoch.
daz svert her also vaste sluoch,
daz iz von deme slage ir clanc.
der greve des inme slafe uof spranc.
bonifait lach dar nidere;
der stolze greve biderue
vant sinen neven tot.
do alreist gienc iz an die not.
under sie lief her alsein degen,
alda wolder sinen neven
harte gerne han virlorn.
grimmeclich groz was sin zorn,
daz tet her harte wole schin.
her gienc houwende undir in
alsein wuotender man,
do sluoch her svaz her ane quam.
vonme libe her sie alle brachte;
vil leide her ime gedachte
umbe bonifaites lip.
< daz ich ie in dieser bosen zit,
ouwe leider, wart geborn!
herre, daz ich dinen zorn
alsus ungenedicliche han!
wie sal ich nu ane van
mine dinc in dirre heide?>
do was ime harte leide.
ober bonifaiten her do gienc,
vil minnecliche her in umbe vienc.
sin houbet nam her in sinen schoz,
sin clage die was harte groz.
sere weinende her do sprach
< herre, min groz ungemach
daz ich vil dicke irliden han,
daz wandich daz iz nu were irgan.>
der greve begonde weinen.
alda muste her bescheinen
die herzeliche leide umbe sinen neven.
her sprach< liebe trut, mustestu nu geleben,
so hette ich virwunden al mine not.
owe, bitterliche tot,
daz du an mich nicht ne queme,
do du bonifaiten neme,
den tuweren unde den guten,
den senften gemuoten.>