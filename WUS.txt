ein wolf zu sinem sun sprach:
< ich han so grozzen ungemach,
der mir an min herce gat.
des hete ich gern dinen rat
umbe ein heimlîchiu not.
diu ist noch grozzer denne tot
ich han mit armer liute schaden
sunden vil uf mich geladen
- noch mer danne ein michel teil -
und han daz ewige unheil
miner sæle gechouffet;
diu muz iemer sin besouffet
in dem ewigen abgrunde.
ich engebuzze min sunde.
des han ich grozze riwe.
diu sol ouch iemer niwe
mit guten werchen schinen.
ich wil den lip minen
vor deheiner buzze sparn.
ich wil also in harn scharn,
daz got an der riwe
wol schowe mine triwe.>
der sun sprach:< lieber vater min.
da sint din witze schin.
ich hore vil wol an dir,
dir ist zemute alsam mir.
mine sunde riwent ouch mich.
nu bistu alter danne ich:
ich wil den rat von dir vernemen.>
< da sul wir die cherrine nemen!>
do sprach sin sun der iunge:
< ich hore wol, din zunge,
diu wil zeminem træhtin.>
zehant wart diu kærrin
genomen von in beiden;
sus wolden si sich scheiden
von dem ewigen slage.
unze hin zemittem tage,
daz enbizzens zit was,
do begunden si an ein gras
zu einen wazzere gan.
da sahen si einen esel stan
bi einem wege und ezzen.
des het got vergezzen.
des wart der alte wolf gewar.
sinem sun zeiget er dar.
er sprach:< sihe an, sun min,
uns enwil min træhtin
dar umbe niht verderben lan,
daz wir daz vleisch versprochen han!
den chrebzem hat uns got gesant
her uz dem wazzer an daz lant.
ich gesach nie chrebzem merre.
got ist ein rehter herre,
daz er uns berætet so fruo.
nu louf du wazzers halp zuo,
daz er in wazzer iht envar!
so nim ichs veldes halbes war.>
den rat lopten si do.
des wart der esel vil unvro.
den erbizzen si und azzen,
daz si niemen entsazzen,
und wanden wol sin genesen,
wan ez ein chrebze solde wesen,
also si beide iahen,
- swie wol siz doch sahen
uzzen an siner hiute!
do warn ir die liute
vil wol warden gewar;
die riten und lieffen dar,
so si aller beste chunden
wol mit zweinzec hunden.
do si begunden nahen,
und daz die wolfe sahen,
du fluhen si von dan.
nu schrei man si vaste an.
den hunden wart unmazzen gach,
die liute ranten vaste nach.
do daz der alte wolf ersach,
zu sinem sun er do sprach:
< sag an, min trout geselle,
waz bediutet daz geschelle?
ich wæne, wir haben missetan
dem chrebzen, den wir gaz han:
daz mohte wol ein esel sin.
daz ist an disem liute schin,
daz uns so freislîchen iaget.>
< daz ich dir vil wolgesaget,>
so sprach der iunge, sin kint,
< wan daz din witze grozzer sint,
und ich dir wol gelouben sol.
ich erchenne einen chrebzen wol:
der ist so groz niht, so ditz was.
und get so ninder an daz gras.>
er sprach:< nu warte hinder dich
- du gesihest michel baz denne ich -,
wie uns die hunde meinnen,
und lazze ir ninder deheinnen,
dune sagest mir rehte, waz er tuo!
dar nach rate ich uns dar zu.>
do ditz der iunge gesach,
zu dem alten er do sprach:
< si bellent mit schalle
und sterzent uf alle
di zægel und ouch diu houbet;
die habent uns schrire betoubet.
ir ist ein vil michel her;
si erbizzent uns wol ane wer.
da loufent zwene vorn.
ichn weiz, weder von zorn
oder wa von daz aber geschiht:
die swigent und bellent niht,
ir houbet lazzent si nider.
die andern habent alle wider,
die zwene strebent fur sich.
ir gahen, daz ist freislich.
die zægel habent si ingesmogen.
als ein bolz von dem bogen,
sus gahent si her.>
< owe, lieber sun,> sprach er,
< die da loufent so swinde,
daz sint zwen winde!
die zwen, die sint unser tot.
nu solt du flihen durch die not.
du bist vil iunch, daz ist war,
und maht noch leben manich iar.
ich muz den lip uf geben,
ichn mohte doch niht mere leben.
ich bin alt und ungesunt.
nu chusse mich an minen munt
und louf dinen strazzen!
ich muz mich bizzen lazzen;
des mach dehein rat sin.
und bit unsern træhtin,
daz er mir die sele bewar!>
do giench der iunge wolf dar,
dem alten er den munt bot.
des chom er in die grozsten not,
do er ie mer inquam.
den sun er in die chein nam
und beiz in also sere,
daz er niht langer mere
gefliehen mohte, noch geleben.
do begunde der alte geben
die fluht gegen dem walde.
die winde chomen balde.
den iungen si an lieffen;
vil mangen biz tieffen
begunden si im schrire geben,
unz daz si im daz leben
vil gar heten benomen.
do was der alde hin chomen
zewalde, do er wol genas.
swie liep im der sun was,
do ez im gie an die not,
do verchlagt er lihte sinen tot.
swer noch wolves triwe hat,
den sol man schiuhen. daz ist min rat.
swer sich zegute an in verlat,
so ez an die rehten not gat,
so gestete er nimen bi.
swie liep im der mach sî,
ern wil sin niht engelten
und entwichet im vil selten,
die wile er sin geniezzen mach.
chumt aber der tach,
daz er gut und leben
durch in zewage sol geben,
des hat er deheine volleist.
sin vil triwe loser geist,
der gemachet in so blint,
het er tousentstunt ein kint,
er geswichet im ane riwe.
deheiner slahte triwe
darf sich niemen an in versehen.
des ist im ubele geschehen,
der dem ungetriwen man
ninder entwichen chan.
swen er salbet, daz ist ein schach
den erwrget er dar nach,
wan er daz niht verlazzen chan.
ern zeige im doch des wolves zan.