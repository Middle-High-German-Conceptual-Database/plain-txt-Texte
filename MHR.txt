ein tumber man iu hât
gegeben disen wîsen rât,
dur daz man in ze guote sol vernemen.
ir wîsen merkent in:
daz wirt iu ein vil grôz gewin.
swer in verstât,
sô ist mîn rât
noch wîser denne ich selbe bin.
mîn tumbes mannes munt
der tuot iu allen gerne kunt,
wiez umbe gotes wunder ist getân,
des ist mêre danne vil.
swer ime niht gerne dienen wil,
der ist verlorn,
wan sîn zorn
muoz über in vil harte ergân.
nu hoerent wîses mannes wort
von tumbes mannes munde:
ez wurde ein langer wernder hort,
swer got nu dienen kunde.
daz waere guot und ouch mîn rât,
daz wizzent algelîche.
vil maneger drumbe enpfangen hât
alse müezen wir, jâ teil ich mir
die selben saelekeit:
obe ich gedienen kan dar nâch,
diu genâde ist mir gereit.
obe ich verbir die bloeden gir,
die noch mîn herze treit,
sô wirt mir hin ze den vröweden gâch,
dâ von man wunder seit.
nu sint uns starkiu maere komen,
diu habent ir alle wol vernomen.
nu wünschent algelîche
heiles umbe den rîchen got
- wande er revulte sîn gebot
amme keiser friderîche -:
daz wir geniezen müezen sîn,
des er gedienet hât
unde ander manege bilgerîn,
der dinc vil schône stât;
der sêle, diu ist vor got schîn,
der niemer sî verlât:
der selbe sedel ist uns allen veile.
swer in nu koufet an der zît,
daz ist ein saelekeit,
sît got süeze marke gît:
jâ vinden wir gereit
lediclîchen âne strît
grôz liep âne allez leit.
nu werbent nâch dem wunneclîcheme heile.
nu hoeret man der liute vil
ir vriunde sêre klagen.
zewâre ich iu darumbe wil
ein ander maere sagen.
mînen rât ich nieman hil:
jâ suln wir niht verzagen.
unser leit daz ist ir spil,
wir mugen wol stille dagen.
swer si weinet, derst ein kint.
daz wir niet sîn, dâ sî dâ sint,
daz ist ein schade, den wir michels gerner möhten weinen.
diz kurze leben daz ist ein wint,
wir sîn mit sehenden ougen blint,
daz wir nu got von herzen niet mit rehten triuwen meinen.
der tiufel huob den selben spot,
entslâfen was der rîche got,
dur daz wir brâchen sîn gebot.
in hât sîn genâde erwecket,
wir wâren lâzen under wegen,
nu wil er unser selbe pflegen.
er hât vil manegen stolzen degen:
die boesen sint erschrecket.
swer nû daz crûce nimet,
wie wol daz helden zimet!
daz kumt von mannes muote.
got der guote in sîner huote
si ze allen zîten hât,
der niemer sî verlât.
sô sprichet lîhte ein boeser man,
der... herze nie gewan:
< wir suln hie heime vil sanfte belîben,
die zît wol vertrîben vil schône mit wîben.>
ich sach vil liehte varwe hân
die heide und al den grüenen walt.
die sint nu beide worden val,
und müezen gar betwungen stân
die bluomen von dem winter kalt,
ouch hât diu liebe nahtegal
vergezzen, daz si schône sanc.
ie noch stêt aller mîn gedanc
mit triuwen an ein schoene wîp.
ich enweiz, ob ichs iht geniezen muge,
si ist mir liep alsam der lîp. wurd ich ein alsô saelic man,
daz ich si lônes dûhte wert,
in der gewalt mîn vröide stât,
sô erwurbe ich, daz ich nie gewan,
und habe ez doch an sî gegert
vil wol âne alle missetât.
nu geschiht mir leide, in weiz dur waz.
ze guote ich ir noch nie vergaz.
wil sî mich des geniezen lân,
sî ist unde muoz sîn,
an der ich staete wil bestân. sô saelic man enwart ich nie,
daz ir mîn komen taete wol
und ouch dar nâch daz scheiden wê,
sît ich began, daz sich verlie
mîn herze, als ez belîben sol,
an ir mit triuwen iemer mê.
diu wunneclîche sündet sich.
ob ich iht staete kunne sîn.
solt ichz bî dem eide sagen,
sô was ez ie der wille mîn.< vriundes komen waere allez guot,
daz sunder angest möhte sîn.
diu sorge diu dâ bî gestât:
ich hân vernomen, daz staeter muot
des trûric wirt, daz ist wol schîn,
swenne ez an ein scheiden gât:
sô müezen solhiu dinc geschehen,
daz wîse liute müezent jehen,
daz groziu liebe wunder tuot.
dâ vallet vröide in senende leit,
des sint siu beidiu unbehuot.> minne minnet staeten man.
ob er ûf minne minnen wil,
sô sol im minnen lôn geschehen.
ich minne minne, als ichs began,
die minne ich gerne minne vil,
der minne minne ich hân verjehen.
die minne erzeige ich mit der minne,
daz ich ûf minne minne minne.
die minne meine ich an ein wîp.
ich minne, wan ich minnen sol
dur minne ir minneclîchen lîp. mir ist noch lieber, daz si müeze leben
nâch êren, als ich ir des gan,
danne mîn diu werlt waere sunder streben,
sô waere ich doch ein rîcher man,
ine kunde an ir erkennen nie
enkein daz dinc, dazs ie begie,
daz wandelbaere möhte sîn.
ir güete gêt mir an daz herze mîn.
got hât mir armen ze leide getân,
daz er ein wîp ie geschuof als guote.
solt ich in erbarmen, sô het erz gelân.
si ist mir vor liebe ze verre in dem muote.
daz tuot diu minne, diu benimt mir die sinne,
wand ich mich kêre nâch ir lêre ze vil,
diu mich der nôt niht erlâzen wil,
sît ich niht mâze begunde noch enkunde.
kunde ich die mâze, sô lieze ich den strît,
der mich dâ müeget und lützel vervâhet,
der mich ze vaste verleit in den nît.
swer sich vor liebe ze verre vergâhet,
der wirt gebunden von stunden ze stunden
als ich vil arme. nu erbarme ich sie niet,
diu mich nu lange alsô trûrigen siet,
sît ich ir dienen begunde, als ich kunde.
mir hât verrâten daz herze den lîp,
des was ie vlîzic der muot und die sinne,
daz si mich bâten ze verre umb ein wîp,
diu mir nu zeiget daz leit vür ir minne.
dâst besunder an mir gar ein wunder,
daz ich mich hân verlân ûf den wân, der mich trouc
und mir ze verre ie vreislîchen louc,
sît ich ir dienen begunde, als ich kunde.
ich was vil ungewon, des ich nu wonen muoz,
daz mich der minne bant von sorgen lieze iht vrî.
nu scheidet mich dâ von ein ungemacher gruoz,
der was mir unbekant, nu ist er mir als bî.
vil gerne waere ichs vrî,
mir enwart diu sêle noch der lîp
dêswâr nie lieber, danne mir ie was ein wîp,
diu eteswenne sprach, daz selbe waere ich ir.
nu hât siz gar verkêrt her ze mir.
des lîbes habe ich mich dur got vil gar bewegen,
ez waer ein tumber wân, dûhte ich mich des ze guot.
jâ liez er wunden sich, dô er unser wolte pflegen,
der im des lônen kan, wie saeliclîch er tuot!
wir toben umbe guot:
nû lânt mich tûsent lande hân,
ê ich sie danne wisse, sô müeste ich sie lân,
und enwirt mir dar nâch niht wan siben vüeze lanc.
ûf bezzer lôn stêt aller mîn gedanc.
mich grüezet menger mit dem munde,
den ich doch wol gemelden kunde,
daz er mir ze keiner stunde
rehter vröide nie niht gunde.
den gelîche ich einem hunde,
der dur valschen muot
sich des vlîzet, daz er bîzet den, der im niht entuot.
ich erkenne mînen vriunt sô staete,
daz er niemer missetaete
wan dur boeser liute raete,
der die ungetriuwen baete.
daz si niht in schoener waete
trüegen valschen muot,
daz stüende in wol. ir lachen sol mich selten dunken guot.
habe ich vriunt, die wünschen ir,
daz si iemer saelic müeze sîn,
dur die ich elliu wîp verbir.
diu mêret vil der vröide mîn
und kan mit güete sich erwern,
daz man ir valsches niht ensiht.
ich entrûwe von leide den lîp ernern
swenne si mîn ouge niht ensiht.
mir gap ein sinnic herze rât,
dô ich si ûz al der welte erkôs,
ein wîp diu manege tugent begât,
ir lop mit valsche niene verlôs.
daz was ein saeliclîchiu zît.
von der ich grôze vröide hân,
der schoenen, der sol man den strît
vil gar an guoten dingen lân.
mîn lîp von liebe mac ertoben,
swenne ich daz aller beste wîp
sô gar ze guote hoere loben,
diu nâhe in mînem herzen lît
verholne nu vil manigen tac.
si tiuret gar die sinne mîn.
ich bin noch staete, als ich ie pflac,
und wil daz iemer gerne sîn.
< vil wunneclîchen hôhe stât
mîn herze ûf manige vröide guot.
mir tuot ein ritter sorgen rât,
an den ich allen mînen muot
ze guote gar gewendet hân.
daz ist uns beiden guot gewin,
daz er mir wol gedienen kan
und ich sîn vriunt dar umbe bin.>
ein wîser man vil dicke tuot,
sô des ein tumber niht enkan.
als im daz hoehet sînen muot,
sô muoz ich leider trûric stân.
ich mac wol sîn von gouches art
und jage ein üppeclîche vart.
tôren sinne hân ich vil,
daz ich des wîbes minne ger,
diu mich ze vriunde nien enwil.
sol ich leben tûsent jâr,
sô daz ich in gnâden sî,
gewinne ich niemer grâwes hâr.
lop si wol gedienen kan
und weiz doch wol, daz alle man
ir niht gar gemaeze sint.
swer ir dekeines valsches giht,
an dem hât haz mit nîde ein kint.
ez ist ein spaehes wîbes sin,
diu sich vor valsche hât behuot,
swie unschuldic ich des bin:
swâ ich si weiz, dar sprich ich guot.
doch ist ein site, der niemer zimet,
swer dienst ungelônet nimet,
doch es leider vil geschehe.
hât mir dekeiniu sô getân,
der rât ich, daz si zuo ir sehe.
der boesen hulde nieman hât,
wan der sich gerne rüemen wil.
swes muot ze valschen dingen stât,
den kroenent sî und lobent in vil.
der site ist guoter liute klage.
waz hulfe, ob ich in allen sage,
sô mir iht liebes widervert?
schaden hab ich dâ von vernomen,
es muoz mir iemer sîn erwert.
gedinge hât daz herze mîn
gemachet wunneclîchen vrô,
daz muoz ûf ir genâde sîn
mit staete zallen zîten sô,
der ich dâ guotes hoere jehen.
waz kunde liebes mir geschehen
von allen wîben, waer ir niht?
mîn lîp in grôzer senfte lebt
des tages, sô sî mîn ouge siht.
diu alse gar waere guot,
diu sol des mich geniezen lân,
daz sî sô vil der tugende tuot.
ich bin ir worden undertân.
genâde, vrouwe, saelic wîp,
und troeste sêre mînen lîp,
der sich nâch dir gesenet hât.
du enwellest des ein ende lân,
der sorgen wirdet niemer rât.
wan daz ich vriunden volgen sol,
ich bin mir schedelîchen hie.
si zürnet sêre, waene ich wol,
diu guote, die ich dâ senende lie,
und hât von mînen schulden leit.
daz ich durch iemen sî vermeit,
des wirde ich selten wol gemuot.
ich enweiz, ob ieman schoener sî:
ez lebet niht wîbes alse guot.
man sol ein herze erkennen hie,
daz zallen zîten hôhe stât.
rehte vröide lobt ich ie
und nîde niemen, der si hât.
der sô gewendet sînen muot,
daz er daz beste gerne tuot,
ich wil iu mînen willen sagen:
ê daz er unsanfte müese gên,
ûf mîner hant wolt ich in tragen.
ich hân der welte ir reht getân
ie nâch der mâze, als ez mir stuont,
der volge ich noch ûf guoten wân,
alsam die tôren alle tuont.
mac mir dar an niht wol geschehen,
sô lâze ich doch die liute sehen
den willen und die staete mîn.
ist daz mir danne missegât,
dar an wil ich unschuldic sîn.
in hân niht vil der vröide mêr
von ir wan eine, diu ist sô grôz,
diu machet mich sô rehte hêr,
an vröiden al der werlte genôz.
wie möhte ich baz ze heile komen?
ez ist mir iemer unvernomen.
des vröit sich herze und al der lîp
ûf alsô minneclîchen trôst:
sô meine ich nieman wan ein wîp.
< ein reht unsanfte lebende wîp
nâch grôzer liebe, daz bin ich.
ich weiz getriuwen minen lîp,
noch nieman staeter danne mich.
sît ich sîn künde alrêrst gewan,
sôn gesach ich nie dekeinen man,
der mir ze rehte geviel ie baz.
nu lône, als ich gedienet habe!
ich bin, diu sîn noch nie vergaz.>
nû lange stât diu heide val,
si hât der snê gemachet bluomen eine.
die vogele trûrent über al,
daz tuot ir wê, der ich ez gerne scheine:
mîn lîp ie vor den boesen hal,
daz ich si mê mit rehten triuwen meine,
danne ieman kunde wizzen zal.
hete ich von heile wunsches wal
über elliu wîp,
verleite mich unstaete ab ir dekeine.
die vindent mich in meneger zît
an einem sinne, der ist iemer staete.
nâch rehte liez ich mînen strît,
daz mir ie minne lônes gnâde taete.
nu gemachet valscher liute nît,
daz guote gewinne sint ein teil ze spaete.
dâ von mîn herze in swaere lît.
betwungen was ez iemer sît,
noch wurde ez vrô,
leiste noch diu schoene, des ich baete.
mir waere starkes herzen nôt:
ich trage sô vil der kumberlîchen swaere.
noch sanfter taete mir der tôt,
danne ich ez hil, deich alsus gevangen waere.
ich leiste ie, swaz si mir gebôt,
und iemer wil. wie ungern ichz enbaere!
diu zît hât sich verwandelôt,
der sumer bringet bluomen rôt,
mîn wurde rât,
wolte sî mir künden liebiu maere.
< solt ich an vröiden nu verzagen,
daz waer ein sin, der nieman wol gezaeme.
er muoz ein staetez herze tragen,
alse ich nu bin, der mich dâ von benaeme;
er muose zouberliste haben,
wan mîn gewin sich hüeb, alse er mir kaeme.
sîn langez vremeden muoz ich klagen.
du solt ime, lieber bote, sagen
den willen mîn,
wie gerne ich in saehe, sîne vröide vernaeme.>
nâch vrowen schoene nieman sol
ze vil gevrâgen. sint si guot,
er lâzes ime gevallen wol
und wizze, daz er rehte tuot.
waz obe ein varwe wandel hât,
der doch der muot vil hôhe stât?
er ist ein ungevuoge man,
der des an wîbe niht erkennen kan.
ich tuon ein scheiden, daz mir nie
von deheinen dingen wart sô wê.
vil guote vriunde lâz ich hie.
nu wil ich trûren iemer mê,
die wîle ich sî vermîden muoz,
von der mir sanfter taete ein gruoz
an dem staeten herzen mîn,
danne ich ze rôme ein keiser solte sîn.
ich gerte ie wunneclîcher tage.
uns wil ein schoener sumer komen,
al deste senfter ist mîn klage.
der vogele hân ich vil vernomen,
der grüene walt mit loube stât.
ein wîp mich des getroestet hât,
daz ich der zît geniezen sol.
nu bin ich hôhes muotes, daz ist wol.
ich hôrte gerne ein vogellîn,
daz hüebe wunneclîchen sanc.
der winter kan niht anders sîn
wan swaere und âne mâze lanc.
mir waere liep, wolt ez zergân.
waz vröiden ich ûf den sumer hân!
dar stuont nie hôher mir der muot,
daz ist ein zît, diu mir vil sanfte tuot.
diu welt mit grimme wil zergân nu vil schiere.
ez ist an den liuten grôz wunder geschehen:
vröwent sich zwêne, sô spottent ir viere.
waeren siu wîse, siu möhten wol sehen,
daz ich durch jâmer die vröide verbir.
nu sprechent gnuoge, war umbe ich niht singe,
den vröide noch geswîchet ê danne mir.
diu welt hât sich sô von vreuden gescheiden,
daz ir der vierde niht rehte nu tuot.
juden und kristen, ine weiz umbe heiden,
die denkent alze verre an daz guot,
( wie siu des vil gewinnen). doch wil ich in sagen:
ez muoz hie belîben. daz niemen den wîben
nu dient ze rehte, daz hoere ich si klagen.
swer nu den wîben ir reht wil verswachen,
den wil ich vil verteilen ir minne und ir gruoz.
ich enwil ir leides von herzen niht lachen,
swer nu sô welle, der lâze oder tuoz.
wan ist ir einiu niht rehte gemuot,
dâ bî vund ich schiere wol drî oder viere,
die zallen zîten sint hövesch und guot.
in mîner besten vröide ich saz
und dâhte, wiech den sumer wolte leben.
dô rieten mîne sinne daz
- des ich enkeinen trôst niht kan gegeben -,
daz ich die sorge gar verbaere
unde hôhes muotes waere.
daz het ich gerne sît getân,
wan daz ich bin verleitet ûf einen lieben wân,
den ich noch leider unverendet hân.
het ich ze dirre sumerzît
zwêne tage und eine guote naht,
mit ir ze redenne âne strît
nâch mînem willen, alse ich hân gedâht,
daz mich des nieman wenden solte,
wie lützel ich getrûren wolte!
doch lâz ich ez unversuochet niht:
ich wil ir iemer dienen und lobe ez, als ez geschiht,
daz mich si niemer mêr unvrô gesiht.
missebieten tuot mir niht
von wîben noch von boesen mannen wê,
ob sî mich eine gerne siht,
waz bedarf ich guoter handelunge mê?
lîde ich von ieman swachez grüezen,
daz mac sî mir eine wol gebüezen.
und wirde ich noch sô saelic man,
daz sich mîn leit verendet, daz ich von ir gewan,
sô vröwet mich, daz ich sîn ie began.
ich hân nâch wâne dicke wol
gesungen, des mich anders niene bestuont,
und lobe iedoch, als ich dâ sol,
swâ guotiu wîp bescheidenlîche tuont.
daz biute ich mînen vriunden ze êren
und wil in iemer vröide mêren.
mîn eines wurde lîhte rât:
swes muot iedoch ze der werlte als der mîne stât,
ich waene, er menege sorge ûf êre hât.
< dem ich alsolher êren sol
getrûwen, als ich her behalden hân,
den muoz ich ê bekennen wol:
sîn wille mac sô lîhte niht ergân.
welle er ze vriundinne mich gewinnen,
sô tuo mit allen sînen sinnen
daz beste und hüete sich dâ bî,
daz mir iht kome ze maere, wie rehte unstaete er sî:
waer er mîn eigen denne, ich liez in vrî.>
mich vröit âne alle swaere wol,
daz ich sô liebiu maere hân vernomen,
der ich mich gerne troesten sol.
mir ist der muot von grôzen sorgen komen.
sît man der staete mac geniezen,
sô ensol ir niemer mich verdriezen.
mîn herze ist ir mit triuwen bî;
vreisch aber ez diu schoene, daz ez mit valsche sî,
sô lâze sî mich iemer mêre vrî.
ich suoche wîser liute rât,
daz sî mich lêren, wie ich sî behalde,
diu wandelbaeres niht begât
und ie nâch êren vrowen prîs bezalde.
mîn heil in ir genâden stât,
si kan verkêren sorge, der ich walde.
ir güete mich gehoehet hât,
daz sol si mêren nâch ir êren manicvalde.
ich hôrte wîse liute jehen
von einem wîbe wunneclîche maere.
mîn ouge sî begunde spehen,
ob an ir lîbe diu gevuoge waere.
nu habe ich selbe wol gesehen,
wie sî vertrîbe senelîche swaere
und ist mir sô von ir beschehen,
daz ich belîbe vrô, des ich unsanfte enbaere.
< mîn lîp in ein gemüete swert
- sît er sô ringet -, das ich behüete,
daz er ist vröiden unbehert;
des er betwinget mich mit sîner güete.
an mir er niemer missevert.
wan dem gelinget...
...
... ob uns niemer boum geblüete.>
ir dinc nâch grôzen êren stât,
ir saelec sêle enpfangen hât
sunder strît und âne nît die liehten himelkrône.
wie saeleclîchenz deme ergât,
den er den stuol besitzen lât
und ime dâ gît nu ze aller zît nâch wunneclîchem lône!
vil maneger nâch der werlte strebet,
deme sî doch boesez ende gebet,
und nieman weiz, wie lange er lebet:
daz ist ein michel nôt,
ich râte iu, dar ich selbe wil:
nu nement daz crûce und varent dâhin,
daz wirt iu ein vil grôze gewin,
unde vürhtent niht den tôt.
sô sprichet diu, der er dâ gert:
< gespile, er ist niht bastes wert.
waz sol er danne ze vriuntschefte mir?
vil gerne ich in verbir.>< trût gespil, daz rât ich dir.>
si vindet mich nu lange zît
an dem sinne, der ist iemer staete.
nâch rehte liez ich mînen strît,
daz mit ir minne lônes gnâde taete.
nu machet velscher welte nît,
daz guot gedinge wirt ein teil ze spaete.
dâ von mîn herze swâre lît.
betwungen was ez iemer sît,
noch wurde ez vrô,
leiste diu guote, des ich baete.
gehabent iuch, stolze helde, wol,
erst saelic, der dâ sterben sol,
dâ got erstarp, dô er warp daz heil der kristenheite.
diu helle, diu ist ein bitter hol,
daz himelrîch genâden vol.
nu volgent mir, sô werbent ir, daz man iuch dar verleite.
der tumbe man von rugge hât
gegeben disen wîsen rât.
ist ieman, der in nû verstât
iht anders wan ze guot,
den riuwet, sô der schade ergât,
daz ime der grôz missetât
nieman necheinen wandel hât,
ze spâte ist ders behuot.
diz ist ein leich von deme heiligen grabe.
viu, daz er ie wart geborn!
nu hât er beidenthalp verlorn,
wande er vorhte, daz got, ime gebôt
durch in ze lîden die nôt und den tôt.
si vindet mich nu lange zît
an der gir, diu ist eht iemer staete.
nâch rehte lieze ich mînen strît,
waer, daz si mir lônes genâde taete.
nu machet valscher werlte nît,
daz ich verbir gedinge, der wirt ze spaete.
dâvon mîn herze swaere lît,
betwungen was ez iemer sît,
noch wurdez vrô,
leiste diu schoene, des ich si baete.
< solt ich an vröiden nu verzagen,
daz waere ein sin, der mir niht wol enkaeme.
ich müese unstaetez herze jagen,
als ich enbin. der mich dâ von benaeme,
der müese zouberliste tragen,
wan solh gewin sich hüebe, der mir niht zaeme.
sîn langez vremden muoz ich klagen.
du solt im, lieber bote, sagen,
...
wie gerne ich in saehe und sîne vröide vernaeme.>