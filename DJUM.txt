ere wil niendert sin wan da sie erbe hat,
mit milter tat
so wil sie sin behuset.
wem vor schanden gruset,
dem ist sie bi. ein fuchs und ouch ein musar der muset
nach siner art: swer edel si, der tu nach adels kunne.
est nieman edel wan der adellichen tut,
des lip, des mut
climmet uf hoch an eren.
swaz man den geleren
tugenden mag, sin lip hat me. in kan nicht verseren.
beide, nacht und ouch den tag, stet er in eren wunne.
des gebe got den milten gut,
die hie han edellichen mut.
ir adel tut
sie eren frut,
ir herze glimmet als ein glut,
nach eren. da von wünsche ich des, daz got in heiles gunne.
ich gibe iu rat: swer mir wil volgen, sunder spot
der minne got
um mide falsche rete.
e daz erz verspete,
so cleide er sinen jungen lip hie in eren wete.
man gicht, swaz werden welle ze hage, daz crümme sich bezite.
ein jungeling sol in der jugent heben an,
waz gut getan
si, secht, des sol er remen.
er sol sich erschemen,
swenne er untugentlichen tut. kan er daz vernemen
unt volgen mines rates, secht, so kumt sin lop vil wite.
er sol ouch haben milten mut,
den gernden teilen hie sin gut.
ist er behut
vor schanden glut,
daz in die nicht enbrennen tut,
so hüte er sich, daz ouch kein bösez wort im icht englite.
ein küneg der hiez josue, der tet also:
gen jericho
sante er zwen siner knechte,
daz sie sehen rechte
die stat, ob sie het vestekeit, wan er ir geslechte
verderben wolte um ir unrecht. sie komen dar gegangen
zu einer frouwen, die hiez raab, die sünden pflag.
den selben tag
behielt sie ir husere
unde gab in lere.
die stat verdarp, ir waz nie nicht keiner süchte sere:
do genoz sie des, daz sie sie lieplichen het enpfangen.
diz ist gelich, swer husere hat,
daz der wirt vri vor missetat.
an keiner stat
got in nicht lat,
er git im vröude, die nicht zergat.
habt husere, so enphat iuch got in siner minne zangen.
swelch fürste welle fürsteclichen namen tragen,
daz er behagen
müg got und allen liuten,
der sol ere triuten,
unfuge und ouch unstetekeit sol er selbe riuten
vil vaste al uz sins reinen, milten, vesten herzen grunde.
zucht si sin wafencleit, swenn er ze velde var.
nu nemet war
des hochgelopten fürsten,
der uf velde, in hürsten,
nach eren unt nach werdekeit sich sus lat ertürsten:
wol ir, die in mit armen blank sol drücken zuz ir munde!
wol ir, dem reinen wibe gar,
die zu der werlt die frucht gebar,
die sich aldar
zer milten schar
kan schone vlechten offenbar.
daz ie die frucht enpfangen wart, daz waz ein reine stunde.
swa wiplich wip lieplichen tougen lieben man
geblicket an
und er sie wider blicket,
liebe wirt verstricket.
in minnen strick gar sunder wer werden sie verzwicket,
so daz ir lip, ir mut, ir leben hilt minne sam minne diebe.
wa die friuntschaft geschicht, da wirt ein ummevank
mit armen blank,
daz liep bi liebe entnücket,
munt an munt gedrücket.
sus hat die minne mit gewalt zesamen sie gesmücket.
ich wen, daz ieman lebe so clug, der die friuntschaft zercliebe.
piramus leit durch thisbe not,
ein swert er zu dem herzen bot.
von blute rot
verwt er sich tot;
diz wag unminne nicht ein lot.
sam tet vrou thisbe: daz geschach von rechter minne, liebe.
< die minne ist aller tugenden gar ein voller hort!>
du warez wort!
geblümet bist du, minne.
wer gar sine sinne
gerichten kan uf den bejag, wie er din gewinne:
gar uf sin houbet ze eime cranze heil er haben müze!
daz selbe schapel mag er willecliche tragen,
daz er behagen
wol müge reinen frouwen,
bi den man in schouwen
sol schone ganz ane allen meil, stete und unverhouwen.
swelch minner alsus werben kan, des minnen daz ist süze.
er sol mit minnen werben eben,
durch minne nieman sol sin leben
dem tode geben.
ein widerstreben
daz sol er halten unverweben:
sam piramus und thisbe, daz in cummer icht begrüze.
wer minnen wil, der sol ouch da bi maze gern,
er sol enbern
unzucht, daz heize ich sinne.
wil er üben minne
also, daz im mit eren wol nige ein keiserinne:
mit stete gar ane allen wank sol er sich lazen schouwen.
sam sol ouch werdem manne tun ein reine wip.
gar leitvertrip
sol sie sin mannes sorgen
abent unde morgen,
so ligen sie mit wirde wol so lechlich verborgen.
so wol der seldenrichen frucht, sie rose in süzern touwe!
ist daz sie mannes herze treit
gar in ir herzen underscheit,
ir wirt bereit
der eren cleit.
wol ir der süzen arebeit,
die sus durch friunde dulden kan, der reinekeit ein frouwe.
wer welle ein criuze machen, der biet uf die hant.
dem wirt erkant
geloube gar einvaltig,
daz ein got gewaltig
ist aller creatiure gar, drivalt doch unspaltig,
got vater, sun, heiliger geist, die dri in ein gedrungen.
swer den gelouben reine vesteclichen treit,
dem wirt bereit
ze himelriche ein crone,
die wirt im ze lone
durch den gelouben gar gegeben, rich unt dabi schone.
durch den gelouben, den du treist, so ist dir nicht misselungen.
wol im, wer sus gelouben pfliget
unt sich des zwivels gar bewiget.
schone er gesiget
und ob geliget
vil mangem, der mit wandel riget.
haltet gelouben, daz rat ich, ir alten und ir jungen!
ir edelen: den got hat die werdekeit gegeben,
uf reinez leben
so sullen sie sich valten.
keiner miete walten
so sullen sie, die in wol mag werltlich ere spalten.
welch edel man der volge gert, der wirt in eren funden.
er sol sich umme sehen, e er icht bege,
daz misseste
dem libe und ouch den eren.
die zucht in sol leren,
daz er lop unde pris bejag; erst mag sich gemeren
sin selekeit nacht unde tag. wol der vil guten stunden,
daz sin zer werlt ie früchtic wart
sin lobeliche muter zart!
wen reine art
sus hat bewart,
daz im untriuwe ist verspart,
der mag billich gevallen wol den vremden mit den kunden.
ir werden ritter, wa ir in den landen sit,
zu aller zit
sult ir iuch warheit flizen,
daz iuch itewizen
icht dürfe kranker hande barn. iuwer nam sol glizen,
alsam der morgensterne tut vor liechtes tages wunne.
ritter, din ellen daz sol sin unmazen ganz,
din rittercranz
sol schone sin geverwet.
sam sol ouch gegerwet
sin din vil unverzagter lip, so daz nicht entnerwet
gar mit unfuge wert din nam. wa man dich, helt, erkunne,
da solt du solches rechtes pflegen,
daz du behaltest swertes segen.
fliuch, milter degen,
der schanden regen.
ze tugenden solt du brücken, stegen.
sich, ritter wert, so wirt din lop erglenzet als der sunne.
wol uf, ir werden helde kün und unverzagt,
al durch die magt,
die jesus muter nennet,
so daz angerennet
icht werden witwen, weisen icht. iuwer helfe erkennet
sol in sin nacht und ouch den tag vor aller hande nöten.
welch frouwe in jamer unt da bi in sorgen kilt,
der frideschilt
ir weset zallen stunden,
so daz sie enbunden
wol werde gar mit ganzer wer vor den schurpfehunden,
die dar uf gahen nacht unt tag, daz sie mit freise töten
die armen muter und ir kint.
wa uzerwelte helde sint,
daz volk so blint
si in ein wint;
manlichez swert sie alle slint,
die sus die erden sunder not mit reinem blute röten.
so we dir, veige, bôse, gar vertümte frucht,
die mit unzucht
sus wirbet unde vichtet
daz si so vernichtet
ir ebenmeze cristenheit. daz got da nicht richtet
vil drate über den argen schalk, der sich des wirsten flizet!
got, herre, vater, unt du daz wol allez weist,
daz du ez vertreist,
daz ist ein michel wunder.
rechest du bisunder,
als du tet in der alten e, so müst manger munder
werden, der sus die sine tage mit grozen schanden slizet.
< mort> und< waffen> über den hunt
geschriuwen si ze aller stunt,
des gitig munt
recht als ein slunt
sus übet mort uf niuwen funt.
we der gebürte, daz si mazes iemer tag enbizet.
hie bi so warne ich, als ich billich warnen sol:
gefrischet wol
sol sin manlich gemüte,
also daz die güte
versmelze icht werden helde gut in der schanden glüte.
gestet lip, ere unt werdez leben, mit ganze fuge, stete.
waz mortlich unde schande si, da lazet abe.
der selden stabe
da sult ir iuch an stiuren,
helde vil gehiuren,
daz iuch schone in wirdekeit eweclichen tiuren
der werlde pris unt gotes segen wirt iu in eren tete.
da von so weset unverzagt
an recht, ob ez iu wol behagt.
ein reine magt,
von der man sagt,
die got den schepfer hat gewagt,
secht, die kan geben milten mut ane alle falschen rete.
wer achzig jar in wirde wol geleben mag
unt einen tag,
daz ist ein michel ere.
dannoch lepte er mere
vil gern, als ich ez kan verstan, nach der werlte lere.
welch man kumt uf die hundert jar, dem truben sine ougen.
wie er dar über leben mag, daz ist ein nicht.
owe der pflicht!
hat er sich so gehalten,
daz in got verschalten
wil von der êwekeite sin - clieben unde spalten
beginnet sich sin lebetag. daz merke sunder tougen
da, du sündere offenbar,
die wil du bist uf drizig jar:
den schepfer clar,
des solt du war
so nemen, dem aller himel schar
sint dienstes bi, daz er sich din verzihe icht unde verlouge.
der senden werlte louf der lit an dingen drin:
demütig sin,
daz lert man in der schrifte,
gar arc aller trifte;
geloube unt da bi zuversicht vür des todes stifte.
die tugende sünen, sünder, dich vor langer wernder freise.
geloube tut mit guten werken wunders vil.
uf kurzez zil
so lept der man nach wane
guter werke ane:
wie ganz doch sin geloube si, er ist der vertane.
wer vil geloubet ane werk, der vert des todes reise.
da von so fristet iuch vor not,
geloube ane werk ist leider tot.
got daz gebot
vür helle sot,
e er vergoz sin blut so rot,
daz man werk mit gelouben habe, ich sage dirs, sunder eise.
wiz unde swarz, die varwen sint gar ungelich.
in himelrich
sicht man der einen mere;
nach der wisen lere
so ist die ander hin geslagen zu der vinstri sere.
die swarzen varwe, daz rat ich, die schiuhet, wise liute!
versmehet sin daz leret blanker varwe pflegen;
des himels degen
leret sus liden kummer.
ach, du mensche tummer,
du volge gelpfer varwe mite, e du werdest crummer.
la vinstern tan, trit an den tag, als ich dich ie betiute!
dem lamme, daz sin blut vergoz,
ich meine got, iuwern eitgenoz,
den nicht verdroz
des jamers doz,
der spreiten mag ein wite schoz -
dem volget mite, so daz er iuch uz tunkeler varwe riute!
merket, ir werden, kiuschen, zarten gottesbarn,
unt lasset varn
gar trügehafte minne.
richtet iuwer sinne,
daz iu der gottes ewekeit allen icht zerrinne.
mit drierhande reinekeit mügt ir wol pris erlangen.
ir fliehet gar den rat, des vor frou eve pflag,
do sie der slag
frumt uz dem paradise
unde sie mit rise
verdecken muste gar ir schame, do der hohe wise
zuz in in der wollüste garten kam mit grimme gegangen.
sich, mensche, dise fure mit,
wis demütig ze aller zit,
zucht unverschrit
mit fuge wit!
ist, daz dir diz in sinne lit,
so wirst du ouch mit maze da ze himel schon enpfangen.
ir merker, merket eben uf der eren pfede.
ach, hinderrede
sult ir durch selde miden,
daz iuch icht versniden
des grimmen todes wafen müge. gar unlitlich liden
ist in der tiefen helle grunt den, die da hinderkosen
den iren ebencristen gar ze aller zit
durch valschen nit.
we der verfluchten erden!
got, den guten, werden,
den wirt er sichtig niemer me, der mit den geberden
vertribet gar die sine jar: nu wartet, wie die bosen.
sich fröuwet sin der helle hunt,
dem er muz werden leider kunt.
ach, veiger munt,
daz ie din slunt
tet hinderclaffe uz herzen grunt,
dez muz die sele kummer doln, her lip, umme iuwer losen.
meineider, morder, keret uf der schanden pfat!
ir werdet mat
an allem warem sinne.
uzerthalp und inne
so mordet ir ere unde rum. himels keiserinne,
mort unde mein si dir geclagt, du rose in süzern touwe.
die meines, mordes, spottes unde falsches pflegen
unt sich bewegen
werltlicher trachte und eren,
die solt du verseren
mit diner plage, milter crist, unt da bi gemeren
ir lange not nach libes leben, so daz sie richer schouwe
an ende müzen enig wesen,
waz priester singen oder lesen.
uf jamers tresen,
in sutte wesen,
sa suln sie billich iemer cresen:
des bit ich, wunnecliche magt, dich, hoher engel frouwe.
wer sinen lip uf erden hat für got erkorn,
der hat versworn,
daz er icht rechtes mere
ger, wan daz er kere
den jemerlichen hellepfat. owe, gut und ere,
richeit, gewant, gesteine, golt, daz wirt ein krank gewichte,
wider dem schatze, der an allez ende wert.
wer des nicht gert,
der kan nicht rechtes walten.
truren unde valten
muz er die armen vinger sin bi den ungestalten,
die got ouch vor han widerseit: so we der leiden pflichte!
ich meine dich, werde cristenheit!
die wile dir leben si bereit
pflig kiuschecheit,
so wirt vil breit
ie diner selden underscheit.
tust du des nicht, so wirt din name vor gotte gar ze nichte.
vil werder mensche, merke wol, waz ich dir sage:
din lebetage
hat sich vil schiere erstürzet,
snellecliche gekürzet
so wirt dins geistes underscheit; drate wirt geschürzet
din armez cleit, so man dich gar bevilhet enger cluse.
alrerst ist dir bekennet übel unde gut.
den gottes mut
erkennest du so schiere,
sich, so dich die viere
geschoben han in engez hol. küne, balt noch ziere
wirst du fürbaz niemer me. du wirt in engem huse,
wa ist din korn und ouch din win,
daz bi dir ligende solte sin?
daz ist din pin!
ach, blanker schin,
din wazzer daz ist worden lin
und jamers swebel; erst wirt uz dinem schönen bilde ein gruse.
maria, muter unde minnecliche magt,
sit daz betagt
ist gar ane alle freise
din lip, tiuvels reise
der überhabe uns, milte frucht. frouwe, uns nicht verweise
der eren, so an dich geleit din kint hat gar bisunder;
der laze uns, frouwe, geniezen durch die selde din.
du kunegin,
trut gottes unde muter,
tiefez sodes futer
verkere, minnecliche magt. hilf ouch, crist vil guter,
und ere die, an der du hast gestiftet michel wunder
durch dines hohen vater rat
so minre unser missetat.
zer hohen stat,
da du gesat
hast, hilf uns, here trinitat.
für die den touf enpfangen han, bit ich dich gar bisunder.
ez solt ein kunne bilde bi dem andern nemen,
unt wol vernemen
gar wiser liute lere,
der rat maniger sere
durch falschez losen übergat. waz sol wisen mere
dem, der decheiner fuge gert? mit tummer fure er griset.
waz sol dem argen zagen danne valwez har,
der durch daz jar
sus lept an alle maze?
wilder tiere saze,
wer volget der die lenge mitte: der vil hohen straze.
die hin für gottes ougen gat, der wirt er gar verwiset.
ir werden, volget lere gut,
welt ir vor freise sin behut.
richtet den mut
von helle glut,
die allen falschen schaden tut:
ir volget im, der iuch mit sinem blute hat gespiset.
ir herren, die da minner sit mit zucht genant,
den wirt erkant
gemeinschaft, triuwe und ere.
got, waz sol in mere,
denne daz sie falscher minne lust niemer stunt versere?
du minne in wider, lieber lip, der dich mit triuwen meine!
gib urloup, frouwe, wankelen herzen, wa die sint.
erweltez kint,
du triut in, swer dich minne;
mit verdachtem sinne
solt du in tougen blicken an. e dir lobes zerrinne,
la falken ougen umme gan gar luter unde reine.
erkius ze trute dir den helt,
den got ze wunsche hat gezelt,
gar unverseit
und uz geschelt,
mit rechten triuwen uzerwelt.
wirt dir ze rume ein solich degen, so bist du wandels eine.
ir reinen frouwen, ruchet loser friunde nicht,
haltet in pflicht
den, der iu wiplich bilde
hat gegeben, wilde
so lat die argen loufen hin, die zucht ie bevilde.
dem dienet, der durch iuch sin leben gap in todes neige.
welch frouwe in minnet, die wirt hoher minne gewert.
sin lip nicht gert
untriuwe noch unere.
daz er ieman sere,
daz mag nicht sin, sin reinekeit die gert fuge und ere;
sin angesicht, sin zarter lip git wunnecliche zeige.
welt ir in minnen, megde, wip,
so lat uz herzen allen kip.
< er leitvertrip>,
nein, schriber, schrip
sin tugent:< in zuchten fro belip>.
wol ir, die sin ze trute gert: milte ist er unt nicht feige.
vliezend urspring, volkomen ganz an eren,
an triuwen fest alsam ein adamas;
got muz im iemer wernde selde meren.
er ist der eren luter spiegelglas,
er ist ein pantier wol an solichen dingen.
dem pantier strichet nach durch sine süze
elliu tier sam tut nach im gernde diet.
er ist demütig, er pfliget reiner grüze,
kein wandel nie den werden helt verschriet.
man sicht in stete mit bernden tugenden ringen.
...
...
husere kan er walten,
unzucht, unkiusche, unfur kan er von im schalten:
ich mein graf ludwigen von öttingen!
der den isvogel hat, der hat gelücke
unt get im wol, hör ich die wisen jehen.
hoch edel man, du scham dich valscher tücken,
an dem isvogel solt du tugent spehen.
du solt den lip ze tugenden stete twingen.
der vogel muset sich so er stirbet
unt niuwert sin gevider, daz ist war.
ein edel man mit tugenden daz erwirbet,
daz man sin lop erniuwert iemer offenbar
nach sinem tode, wil er nach eren ringen.
hoch edel man, nu kere
unt volge miner iere:
tu nach des vogels tugent
und kleide dinen lip mit tugenden in der jugent.
so mag din jugent ein selig alter bringen.
wa von ist daz? man sicht min nicht,
nieman ouch mich erkennet,
da hat nigromantia pflicht
mit mir, ein kunst genennet,
daz man mich nicht erkennen sol unt nicht gesehen mag.
des slich ich na den liuten bi
mit slichte unt mit der krumme;
nieman envraget, wer ich si -
secht, sus gat mit mir umme
die hohe kunst virgilius, die vinstert mir den tag,
daz man mir keine helfe tut,
swa man die gabe teilet!
sehe man mich, so gebe man mir gut:
in laze nicht ungemeilet
vil manig laster, daz ich sihe
in miner nebelkappen.
waz ich gesinge, sprich, vergihe -
min kunst ist tot erblappen
und get in maniges oren nicht, selde keret mir den nak.
wer bin ich, wer mag ich gesin?
ich valle in sünden glüte.
ich tun rechte eime affen schin,
daz ich mich ir nicht hüte.
secht, swaz der affe vor im sicht, daz tut er allez nach.
sust tun ich nach der werlte gar
unt bin doch von der erden.
ich weiz ouch sicherlich fürwar,
ze erden muz ich werden.
diz weiz ich wol, jedoch ist mir ze sünden stete gach.
unt weiz nicht, ob ich morne lebe,
ald noch ein einig stunde.
nach minem tode ich sere strebe,
kein wiser nie sich kunde
behüten des, im were alsam:
der tot der twüng in sere.
ich mag mir selben wol sin gram,
daz ich mich nicht bekere
von sünden, der geladen ist uf mich ein swerez tach.
der meie ist aber hie mit niuwer blüte!
des bin ich vro, wan er git hochgemüte.
man hört aber die vogellin kallen gen der wunnebernder zit.
berg unde tal mit blumen sint gezieret,
der walt grunet, die heid in blüte smieret
mit manger hande varwe, die uns aber der süze meie git.
jung und alt des sint gemeit, sit daz heid und anger
swanger mit den blumen sint:
sus zieret der meie sine kint.
wa lieplich liep bi herzenliebe luzet,
die minne alsam ein vederspil sich muzet:
sie reret leit unt kleidet an sich lieplich gevider in werents liep.
welch herz in soliche liebe wirt gebunden,
daz hat mit liebe leit gar überwunden.
liep unde leit muz beide liden ein ieslich minnendiep.
an den armen lieplich liep bi liep, in den ougen:
tougen sol man minne enpflegen,
mit glicher wage liep widerwegen.
ach minne, daz du bist so gar gewaltig,
daz dine stricke sint so manigvaltig -
du törest mangen wisen man, doch sint dir holt beide jung unde alt.
minne, wer mag din wunder vollen schriben,
daz du begêst an mannen und an wiben?
dem du friuntschaft erzeigen wilt, den dunket, er hab wunsches gewalt.
süze minne, minneklîche, din nam ist gehiure,
tiure bist du, daz ist war,
doch ist din mut wilder dann ein ar.
meie in blute stat,
der walt sich hat
aber gegerwet,
geverwet wol gen der wunnebernder sumerzit.
secht, sich verwet me
gras unde kle,
ein ieslich blume,
nach rume gar verwet sich ir blüte ane strit.
meie uns fröuden git,
heide lit
wunneklich geglenzet, überal
man hört vogellin singen ir süzen schal.
des sit hochgemut:
wip die fröuwen baz dann alles des meien blut!
...
...
...
...
reiner wibe gruz
tut sorgen buz,
ir lieplich lachen
verswachen kan mangen senden kummer mit lieber tat.
wol daz wip, die hat
eren rat
in ir herz gesenket, wol ir gar!
reines wibes güte tut sorgen bar.
des sit hochgemut:
wip die fröuwen baz dann alles des meien blut!
rost daz isen zert -
sus unerwert
zert wibes minne
die sinne gar an vil mangem manne. venus, din roub
der ist manigvalt,
gar ungezalt
sint dine wunder,
besunder gar du legst manges schallen sam wazzer stoup.
miltou grünez loub
machet toub -
sust toubet die minne mangen man,
doch nieman ir güte volschriben kan.
des sit hochgemut:
wip die fröuwen baz dann alles des meien blut!
noe der werde sich in ganzin druwin hielt,
der zuoht er wilt
nach godelichir pliehte.
da vone ich die riehte
diz bispel gar zuo bilde sage mangim argin wihte.
der niht erkennit godis reht, waz mag man deme gesingin?
an ieme die meistirliche kunst verlorin ist.
vil miltir crist,
duo fuoge ien allin smerzin
an ir sendin herzin,
und daz sie muozin gar verlamin, an ir zeswin, lerzin
hendin! seht, des wunshe ich gar: kein glocke muoze ien clingin.
noe, des fluochis undirbint,
den datin uns, frunt, dine kint.
dins mundes slint
hat gar beshint
vil manigin feigin also ein rint,
der zuo der godis trinitat fuorbaz hat keinin gingin.
von winis kraft der alde in grozem freisin lag,
undult er plag
an eime dage bisundir.
horit michil wundir:
sin sendiz herze enzundit was mit des jamirs zundir;
gar shameliehe lag der da bi allin sinin sinnin.
dar quamin do gegan des selbin mannis kint,
an druwin blint
warin ir sumeliche.
kunne adilriche
mit freise do gedeilit wart. sin, mir niht entwiche,
unde sage wie gedeilit wart daz adil von unminnin.
< nuo wartit, wie min vatir lit>,
sprach kam ane allin widirstrit.
uf godis zit,
in lastir wit,
uobir ien do< wafin> wart geshrit.
dem feigin samin ungeslaht begunde zuoht zuorrinnin.
sem bot deme altin, da er lag, die lincin hant.
sin ruch gewant
nam er mit eime gere.
er det do niht mere
unde swang iz uf den vatir sin. japhet, der vil here,
fuor den gemintin sich do liez und dacte ien wierdecliche.
der werde wise shiere erwachin do began,
der alte man
sprach do zuo sinin kindin:
< sagt, ir feigin, swindin,
wo sal ich fuorbaz ummir me rehte druwe findin?
ich wunshe, daz deme kunne din, cham, god in êwe entwiche!
sem, sich, din kunne kunter hat,
des sol ieme nummer werdin rat.
uf jamirs phat
sa ste din sat!
japhet mich dahte mid der wat;
min kint muoze uwir herre wesin vil gar uobir alle riche!>
ein kuonig, der gewaltis pligt unde rehtis gert,
des menlich swert
sal nieman haz erzeigin,
won den argin, veigin,
und den, die gein der krone sich niht geruochint neigin.
waz uobils den dar umme geshiht, des sol ich drahtin cleine.
dis allis plag ein fuorste, was david genant,
gar wit erkant,
deme zeptir unde krone
dientin harte shone.
er hette auch minne minninclich nach der wirde lone;
zuo allir zit manig rotir munt bot ieme da kus gemeine.
jedoch sa wart sin wierde smal,
wie gar gebluomit uobiral
were sin sal.
uf dodis wal
neigt er sich, dem manig nahtigal
zuo wuonshe hette erklenkit vor vil manigin don sa reine.
von einis wibis shone huob sich ungemach
unde jamirs ach:
daz shuof ir shoniz bilde.
des ien niht bevilde
gar minnincliche zu sehen an. da von ieme gar wilde
sin unfersunnin herze was. sa we der leidin mere!
die er sa sere minnete, die hiez bersabe;
wiz sam der sne,
da bi gemishit garwe
mit der rosin varwe.
da von der helt verleidit wart in des dodis narwe.
wer rehtir minne wulle plegin, deme si unminne swere!
urias hie verratin wart.
her david, daz shuof uwer art!
hei, kuonig, din bart
solte iz bewart
han an deme edelin rittir zart!
ebrecher, seht diz bispel an: die helle ist uch gevere!
god, der wol alle sache shone riehtin kan,
daz wib, den man,
mit fuoge uf seidin strazin,
wolte doch niet lazin
des kuonegis, do er wolte sich der unkuoshe mazin.
sin ruwe wart sa manigfalt, er clagete sine sholde.
er sprach:< genade, vatir, herre, ich sol niht sehin,
des muoz ich jehin,
von shuldin dinin hiemil.
daz duot sundin shiemil.
ein argir wiht bien ich genant, also des shumis vimmil!
god, la din rache alleine mir, daz ich doch kome zuo huoldin.
daz andir folg hat sunde niht
mit mir gemeine, uf keine pliht.
ob den geshiht
nuo die rieht,
nein, herre, gib ien zuofersieht!
ich wil den zartin namin din mit spruchin uobirguoldin.>
david der kuonig leite da zuo felde sich
gewalteclich
gein saul. uf ein riviere
gein ieme lag der ziere.
gein einem fuorstin, sa man seit, hette der kuonig fiere.
dar umme doch david niht meit, er und die sinin alle
hieltin mit unverzagetin kreftin shone sich,
mit zuoht gelich,
in sendir avintuore.
god der gab ien stuore,
von israhel der werdin shar wart do kummir duore.
der verte saul, also man noch seit, hielt sich in grozeme shalle
durch einis kemphin undirsheit,
der hiez golias, sa man seit.
sin hohfart breit
ien gar versneit,
sich hub da not unde arbeit.
der phylisteus lag do dot, sa we dir, dodis galle!
saul der den risin hette, der der krefte wielt,
unde sich enthielt
vor dusint heldin kuone
uf des stritis buone.
gein ieme sa sulte kamphis plegin david uf der gruone.
daz was alumme ir krone wert. ir beidir kummir ende
da mide solte habin uffe ir richis pliht
unde andirs niht.
der cleine sich do twingin
hiez zuo einir slingin,
der er sich shone undirwant uf der seidin gingin.
god, den er do in sinne hielt, gab ieme do kraft genende.
sus wart erhabin do ir strit.
david ieme eine wundin wit
do warf uf nit:
iz wart do quit.
er lobte god do an der zit.
gein sime sheppher neigete er sich unde bot ieme sine hende.
david die kronen alsus minnincliche erwarb.
der rise starb.
weme ich den kuonig gliche?
iz ist der vil riche,
der hiemil erdin hat gewalt sundir falshe wiche.
der warf duorch uns den helle risin mit sinir seidin slingin.
die slinge was genant demuot, also man noch sagt.
saul, der verzagt,
ist lucifer der feige,
der in dodis neige
durch sine hohfart wart gegebin uz des thronis reige.
mit ieme die phylistei sint, die duofil ane ginge.
o jesu, minninclichir crist,
gib uns dine helfe zuo allir frist
uf kamphis list!
god herre, duo bist
ein balsim fuor unflatis mist.
leite uns zuo der erweltin shar, da dir die engele singin.
got der ging durch uns einen jemerlichen gang,
da er sich swang
hoch an dez cruczes este.
die sonn verlos ir gleste,
die juden hetten iren spott. maria, tugend veste,
din hercze daz waz leides vol mit jamer umbefangen.
sie sprach:< o liebes kint, was hastu in getan,
daz sie dir han
din augen so verbunden?
owe der dinen wunden,
du zarter, minniclicher got, diner betruobten stunden,
die du vil liebes kint nu hast. din farb ist dir vergangen.
ach, liebes kint, du zarter lip,
war sol ich nu, ich armes wip?
zu dirre zit
ein swert mich snit
durch dine tieffe wunden wit,
daz tut mim herczen also we. ich mag dich nit herlangen.>
maria under deme crütze stünt, sie klaget ir not.
ir kint was dot,
nimmer ez mocht gesprechen.
< mich beginnet zü stechen
ein swert, als mir her simeon seit. sin hertz wil im zürbrochen;
sine jungern die sint do hin, ez nohet sime ende.>
marien leit daz was gar michel unde groß.
ir kint hing bloß.
sie sprach:< war sol ich keren?
nü han ich nieman mere>,
so rette die wonnecliche meit,< der mich in drüwen lere.>
sie umbefing des crutzes stam, sie sprach:< ich bin ellende!>
maria die wolt nit von dan,
ir liebez kint daz sach sie an.
und sant johan,
der heilige man:
< sit ich dir nit gehelffen kan,
dez ist min jamer alzo groß. vor leide winde ich min hende.>
her joseph der kam dar in alzo kurtzer zit:
< wer mir in git?
so nim ich hin her abe;
gar schier ich in begrabe,
do nie kein man ist vor gelegen.> er herstünt am osterdage.
den sonder den hat er gefriet, herlost von der helle qüele.
daz was uns allen sament gar seliklich betagt.
maria magt,
du keme al dar gegangen,
da din kint wart gefangen.
sie gabent im manichen herten strech an sine liechten wangen.
maria magt, din leit was groß, wer konde daz herczelen?
er gab uns allen liechten schin,
do er zür helle drat hin in.
er sprach:< wo sin
die gefangen min?
die lose ich uß der helle pin!>
daz det dem dufel also we: er lost manig arme sele.
e got geschüff den ersten man uz erden klein,
do was die reine
in gotes doügenie.
die hohsten namen drie,
got fatter, son, heiliger geist, bi den so was die frie.
sie hetten sie schon usserwelt obe aller creatüre.
also wart die reine kusche magt herkorn,
ee daz geborn
wart ie kein mensch züm leben.
do wart dir gegeben,
daz du solt gotes müter sin. wer hoher wolle streben
mit sinre künst in die gotheit, der düncket mich ungehüre!
e got geschuff des himmels thron,
do drug die magt die hohste kron:
sie lüchtet schon.
ir sollent verston:
got wil kein rüwer nit enlan,
dar umb hat er die müter sin geben uns zu sture.
got selber sprach:< daz lieht des hohsten himmel thron
sint die engel schon.
doch lücht einre für sie alle!>
der gedacht mit schalle,
er wolt sime schopper sin gelich. des kam er zü falle.
gar dieff all in der helle grünt dar in hat er sich gesellet.
got stieß in her abe mit zorne uz siner maiestat.
< nü gib mir rat>,
sprach er zü sime kinde.
der son der riet geswinde:
< wir sullent machen einen man, dez wir genoße sinde.>
der geist der sprach:< es düncket mich güt, worde er uns nit ferfellet.>
der vater der sprach:< daz müs sin:
ee daz er kome in seraphin,
in helle pin
do müs er in,
untz daz dü, son, die martel din
follendest an dem krütze hoch: so würt sin not zerschellet.>
sonder, gedenck, waz dir got liebes hat getan,
und danck im schon!
der son herwarpp uns hulde;
umb die erste schulde
wir müsten alle sin verlorn. wer sine martel dülde,
die er durch uns geliden hat? an uns wolt er nit wencken.
wer daz gelaübt und sinen rüwen nit enspart
untz uff die vart,
der er nit mag entwichen,
der wirt freiden riche.
der dot der slichet uns allez noch, wie er uns moge erslichen.
wen er begrifft üff erden hie, den mag er vil wol krencken.
wanne rüwe daz ist der hohste hort,
er hat manig hertze bekort,
der sonden mort.
beide hie und dort
gein gotte düt rüwe, des sonders wort!
ach, rüwe daz ist daz beste ding, wer ez eben wil bedencken!
gegrüßet sistu, maria, müter, reine magt!
von dir man sagt
im oberesten throne,
wie daz dü treist ein krone
gar hoch uber aller engel schar. du kanst so zertlich lonen.
gegrüsset sistu, keiserin, ein spiegel aller frauwen.
nü bit fur mich, der minen sonde sint so vil,
daz sich nü wil
din liebes kint herbarmen
uber mich vil armen,
so daz ich in der helle grünt dort it dorffe herwarmen.
dez hilff mir, küsche magt her! gar wol ich dir getrüwe.
maria, müter hochgeborn,
nü süne uns dines kindes zorn!
rose ane dorn,
wir worent ferlorn,
hette dich got zu müter nit herkorn.
nü hilff uns in daz himmelrich, daz wir dich frolich schaüwen.
sage an, moises, wer was die edele konigin,
die die augen din
bi gotte sohen sitzen,
do nit von der hitzen
der grüne bosch do wart enzünt? do fünde dü die witze,
do dir der gotes son verjach, er wolt dich wider bringen.
die zwei, die got geschüff al in dem paradise,
all von dem rise
beschert er in die früchte.
sie enschonten nit der züchte,
sie brochent ie daz gotz gebot, dez komen sie zü flüchte.
sie vielen in der helle grünt, in konde nit wol gelingen.
daz werte wol fünff düsent jar
und me, daz sage ich üch für ware.
die andern gar,
die koment dar,
die büste der gotes son so swar:
er hüp sie uz der helle grünt mit kreffteclichen dingen.
der son der sprach züm fatter sin:< nü gip mir rat
hilff mir in not
die armen sele besinnen,
die so dieffe brennen
dort niden in der helle grünt mit grossem ungewinne.
wir losent sie mügelich üsser pin, wanne wir hant sie geschaffen.>
der fatter sprach:< ach son, do rade ich wol zu:
dich selber du
zu einre küschen meide.
du müst in jomer scheiden
und müst auch in der welte leben mit großem hertzeleide.
mit dinem blüt du sie herlosest, an dir lit alz ir hoffen.>
got ließ sich nider uff daz lant;
er leite an sich ein snode gewant.
dez düfels bant
sich gar zurtrant,
got kam mit sinre milten hant.
do gesigte er den düfeln an und brach der helle waffen.
vier horn von angende der welte sint bereit,
ir schall ist breit.
sie blosent uff mit grimme
ein forchberliche stimme.
alz got zu deme gerichte wil gan. und ich daz vernim:
die stimme die sprichet:< wol uff, ir doten, ir müssent für gerichte!>
so müs her fur adam, eva und ire kint,
wo die nü sint
von hinnan dar gescheiden.
die juden, kriesten, heiden
müssen allesammet dar mit liebe und auch mit leide.
also got an deme crücze stünt, alz kompt er dar in plichte:
als got des sünders nimpt war,
funff zeichen bringt er mit im dar,
die leit er gar.
wer sonde verbar,
den furt er an der engel schar.
owe, der sich dan scheiden müs von gotes angesichte!
es nohet deme tage, daz alle diese welt ein ende nimpt.
der meide kint
wil sich laßen schaüwen.
ir man, ir meide, ir fraüwen!
wer ane sonde komet dar, der sol sich billich fraüwen.
an deme dage so erbibent himmel und erde grimmecliche.
die schrifft uns seit: drier hande lude komment dar
an einre schar.
ketzer unde heiden,
die zwo die wil got scheiden
von sinen freüden immerme, zü grossem hertze leide.
got spricht:< gant von mir in ein für und brennent ewecliche!>
got spricht zü sinen fronden schon:
< die minen willen hant gethan,
die gant her an
und enphahent den lon.
ich füre üch in des himmels thron
und gib uch freude, die nit zergat, in minez vatter riche.>
am jungsten tage so hebt sich ein michel schal,
daz berg und dal
uff einander sitzen.
von forchten siht man switzen
laub unde graß blutigen sweiß, daß komt von der hitze.
so bronent alle wasser dieff und spalten herte steine.
daz mer daz lenet sich uff recht als ein steines want,
dar noch zu hant
so vellet ez zü grunde.
zu der selben stunde
so hort man jemerliche clage uber gotes wonden,
die er... am krütze leit, die großen und die kleinen.
dar nach wurt uns ein geist gegeben,
so dretten wir in ein ander leben.
der gotes segen
müs unser plegen,
daz wir it bliben under wegen,
wanne got sitzt uff dem regenbogen und deilet uber uns gemeine.
do got von ersten macht den hohsten himmel griß,
und im zu priß
so macht er wirdeclichen
einen engel lobelichen,
der was geheissen lucifer. er bekleit in sonderlichen,
daz er gab fur die anderen schin alz ein karfünckel steine.
er macht auch, daz in himmel schoners nit enwaz
gezieret baz.
daz gab er im zu wirde:
er floriert in mit girde,
er sprach:< dü bist ein liehttrager uber aller engel zierde.
sie sollent schonheit von dir enphahen in himmelrich gemeine.
nü habe dir daz ane ende jor,
daz ich dir sage, daz ist war:
habe got bevor,
glaube an mich zwor,
so wirstü nit der engel dor.
anders din schin verleschet gar und wurt dine freüde cleine.>
do lucifer die große schonheit an ime enphant,
alda zu hant
begunde er sich vereinen,
mit hochfart uberleinen.
er sprach:< ich wil gewaltig sin in himmel, als ich meine.
selber wil ich wesen got.> also rett er wider die sine:
< wol uff, ir engel alle, die mich loben wolt,
zu stride uch stelt -
die wil ich ergetzen!
min stül den wil ich setzen
hoch in den obersten thron, all uff des himmelz flecze.
selber wil ich wesen got, daz raden die sinne mine.>
da sprach sich her sathanaß,
do er in des himmels throne was:
< ein klorez faß
so bistu baz
und kan dich gehelffen daz
und auch wol getragen fur, du bist ein engel fine.>
sant michel sprach:< o luczifer, din ungefüg,
der dich her drug,
der drage dich hin wider:
du bist verstossen nider!>
was luczifer ie geriet, daz berauw in sider,
daz er sprach, er were selber got, und was ime ungeliche.
sie hubent einen hertten strit nach gotes wille,
sie swigen stille
die engel do mit singen;
sie begünden mit im ringen,
untz sie in von dem obersten thron herabe begünden swingen.
sie zugen im abe sine klüge wat und stalten in forchtecliche.
got sprach:< far in der helle grunt,
do wirt dir jamer und smertze künt,
gar sere verwont
zu aller stunt,
daz für daz sleht durch dinen münt,
und kuß da swebel unde bech und brenne auch ewecliche!>
zu babilon drüg die kron, als man uns laß,
ein konig, was
gewaltig unde riche.
harte wirdecliche
stünt im der zepter in der hant. in duchte mügeliche,
daz man in hette für einen got dar an was er nit wise.
der selbe konig hieß nabochodonesor.
er was hier vor
bekleit mit richen sinnen.
die begündent im zurinnen,
daz er zu holtze lieff als ein fiehe. des wart vil manicher innen
und man in sach recht als ein tier sich neren mit der spise.
got der verkeret in sieben jar.
sin sonde, sin büße wart zü swar
sinem lip gar.
wissent fur war,
die schrifft bedüt uns offenbar,
daz er zu im selber wider kam und lebt in hohem prise.
der selbe konig hat einen son, hieß baltisor.
die sieben jor
so plag er ie der riche
gar geweltecliche,
untz daz der fatter wider kam, - daz wissent sicherlichen -
und daz in got do ließ alz ee zu einem menschen werden.
dez wart der son betrübet in dem müte do,
er gedocht also:
< bistu, herre, wider komen
und hast mir benommen
lüde und lant, ere und güt und manigen großen fromen,
den ich besaß gewelteclich uff dieser breiten erden.
ach fatter, der zükünffte din
so müs ich immer drürig sin
und liden pin
im hertzen min.
ich hatte ee klore freüde fin
und lebt in großer wirdekeit noch mins hertzen begerden.>
dar nach kam ez, daz der vatter dot gelag:
der son der plag
der lande vil getrote;
früh und da bi spote
sach man in gan mit sinre macht gar krefteclich zü rote,
wie daz er dete deme fatter sin, daz er nit wider keme.
man gab ime einen falschen rat. da daz geschach,
wie schier man sach
groz jomer unde liden.
er hieß zü stücken sniden
den vatter sin. die große untad die enwolt er nit vermiden.
er forchte, daz er keme alz ee und ime die herschafft neme.
der sorgen wolt er wesen an.
er hieß drihundert gire fan
und daz nit lan -
ez wart getan.
den fatter hiesß er fürher tran;
ieglichem gir ein stücke er gab, zu wilde waz ir reme.
ere und güt, du bist so liep! der eweclich
mohte han dich,
wie liep werestü denne!
so weistu nit wenne
dich der dot scheidet von dem man. wie wol ich daz erkenne.
des jomert mich deste minrer nach dir, wie dich hie manicher drüte.
ez waz uff erden konig noch keiser nie so rich,
er worde glich
deme dode, wanne er stirbet.
wol eime, der hie wirbet
noch sollichem güte, daz er dort nit schedeliche verdirbet!
es lebet manicher in eren hie, der durt wirt gar zu nüte.
als wirs im ewangelio han
von eime richen kargen man,
drüg peller an,
wannen im bekan
der dot und in der düfel nan:
daz ist ein bose zuversiht an richen, kargen lüten.
ere und güt, wer giht du sist nit eweclich,
der sumet sich
vil gar an unser here.
werendes güt und ere,
die zwei sint bi einander wol eweclichen iemermere.
zergenglich gut hat eren nit, also sprechent die wisen!
manicher hie des schatzes vil gehordet hat,
der in doch lat,
wanne es ist an dem lesten
al in den eren glesten:
wol eine cleine wile, er aber sie enhat nit feste,
als er sie bi werendem gute hat in himmelrich in prisen.
dar ummb sol ein jeglich man
noch werendem güte jamer han.
daz in wol kan
wisen uff die ban,
zü freuden, die nit mer zergan:
so wirt er konigen wol gelich, sin hort mag nit zerrisen.
och findet man vil manichen hie uff erden nu,
der spode und frü
in hohem müte rennet
und gotz nit erkennet.
der ist werlich betrogen dran, daz er sich riche nennet,
wanne ez ist nieman rich üff erden, er habe danne gotes hülde.
doch manicher sich gar lützel nü wil keren dran.
wanne mochte er han
allez gut alleine
daz dise welt gemeine
mit einander haben mag, ez dücht in dannoch cleine!
obe der verdirbet eweclich, sin selbes ist die schulde.
wer hie kein benügen hat
und gut lieber ist danne got,
und nit sin brot
deilt, den ez dut not,
der wirt vil gar des düfels spot:
eweclich so müs er liden pin und senden smertzen dulden.
wer den ziegel weschet, daz er sine rote la,
wer bat die kra,
daz er ir swertze vertribe,
wer hüte düt einem wibe,
die doch müte zur welte hat, wer zeret üff gluckes schibe,
wer mit dem worffel neret sich, noch fromdem gut sich quelet,
wer nit dann under sattel fütert sine pfert,
wer vil gemert
und gerne fußphede ridet,
mit feilem wibe hochgezidet,
wer jegern, fischern süchet die fürt und gesellschafft nit enbidet,
wer jungen, dümben, drüncken lüden sin doügenheit herzelet,
wer mit dem boesen get zü win
und mit dem fromen züm bade keret in,
mit farwen schin
sich machet fin,
wer drüget den artzat und bichter sin:
wem daz allez wol üz gat, der deilet unde welet!
wer hat den man als er in ußen ane siht,
wer vor gericht
antwert unberaden,
wer huchet sinen aden
zur sache, die in brennet nit, wer suchet den marckt zu spode,
wer wil dem für sin gidikeit mit durrem holcz wenden,
wer vor dem wolffe sin schaff mit zal behüten wil,
wer feder spil
mit lerer hant wil beissen,
und doren wil gereißen,
wer lützel leistet gotz gebot und wil im vil geheissen,
wer lobt den tag des morgens frü und weis nit obendes ende,
wer vor den eren spart sin güt,
wer unbedelicher gabe müt,
vil bürgen düt
auch unbehüt,
wer hütet siner fraüwen früt:
ach sehent, der müs sine jüngen tage in altem leide verswenden!
wer süsser rede zu aller zit geleuben wil,
wer felset vil,
dez er nit mag vergelten,
wer weret sich mit schelten,
wer lange krieget wider recht und dienstez lonet selten,
wer ane not gezürnet vil, wer mit der warheit schallet,
wer uff die ferren frunt wil fechten zu aller stunt,
wer nit sinen münt
haltet in meister scheffte,
wer fräuwet sich sinre krefte
zu vil und er doch nit enhat daz messer bi dem heffte,
wer zeuget sin güt uff straszen vil, wer mit den bosen wallet,
wer bi den bosen bilde nimt,
wer gerne lauffet und hohe klimt,
vil waßers swimet
und dar nach limet,
wer drincket, daz ime nit wol an zimt:
daz sol nieman wonder han, fellet er in schanden galle.
wellich jüng man gesanges wolle gein mir pflegen,
dem wil ich wegen
günst in minem sinne.
in liebe und auch in minne,
ir edel herschafft, nement war, wer hie den priß gewinne.
dez bitte ich üch dürch üwer züht, wer hie bi si gesessen.
ummb falschen gesang dar umb so gebe ich nit ein har.
ich sprichs für ware:
wer einre ein wilder heiden,
ich wil in des bescheiden:
singe er über mine meisterschafft, mit lobe wil ich in cleiden
und wil mich gein im, obe ich kan, mit worten nit vergessen.
wem nü sin müt noch singen stat
und deme sin gesang nit wol üz gat,
ich gib ime rat
frü unde spat:
er drede nit uff der meister phat;
er sol sich auch vor wisen lüten keinre hohen künst vermessen!
ach jünger man, dü solt dich rümen nit zü vil,
moß unde zil
horet zu aller hande.
nü hüt dü dich vor schande!
sprich uff dine finde nit zu vil, daz sie ez gein dir nit anden!
schilt und lobe die welt also, daz du ez dorrest wider sprechen!
die wort gan üz, sie kunnen nit kommen wider in.
wie klein sie sin,
dü solt sie vor bedencken,
daz sie dich it krencken
oder dir kein schade sin. die zunge die lat sich lencken
hin unde har. sie ist nit bein, sie kan wol bein zerbrechen.
dar an gedencke, jünger man,
wo din wort hin mogent gan.
dü solt verstan,
waz ich dir san,
do lit vil hoher eren an:
du soltt mit dinen smehen worten niemant hinder stechen!
ach jünger man, du solt uff werffen nit zu vil
obe keime spil,
do wise lute sessen:
wie schier sie dir gemessen,
was dü gesüngest oder geseitest. wenig sie vergessen,
ob dü hettest rechte künst und kondest rime twingen.
dü solt wenig antwürt geben untz man dich frat;
nit wiß zu drot
mit dinen spehen worten:
so gewint din lop nit scharten!
smehe rede laß dir wesen uz dines sinnez porten.
so gat ez dir nach eren wol mit allen dinen dingen.
mit hübschen worten bis gemeit,
unfuge laß dir wesen leit,
snit an daz kleit,
daz ere dreit,
so würt din lop wit unde breit.
und folgestü nü der lere min, so mag dir wol gelingen!
der zuversicht der ich armer sonder han,
one allen wan,
daz ich hie müs sterben!
here, laß mich din hulde herwerben!
dar zu bit ich dich, müter magt, daz min sele it verderbe.
wanne sie zu dem munde üz gat, so gib ir gut geleide!
maria, müter, dü sitzest zu der rechten hant.
min sele zü phant
wil ich dir gerne geben.
dü kanst wol freüde weben,
dort al in der ewikeit, do man sol iemer leben.
die hiemelische gnade din ist michel unde breide.
daz wir got und din son wol gan,
hilff mir, dü werder himmel fan,
sit ich dich man,
so ich beste kan.
an diser welte ist wenig an.
hilff, daz ich an der hineferte min mich schon zu dir bereide!
so man mich zu dem grabe dreit, man klagt mich sere,
dar noch nit mere!
biß an den dritten dage
so hort man michel klage.
daz sehe ich selber vor mir wol, ez darff mir nieman sagen.
dar nach ist min vergessen gar, alz wer ich nie geborn.
han ich danne güt, daz ziehent mine frünt do hin.
der worme sin
nagent daz min gebeine.
nü merkent, wie ich daz meine:
der düfell hofft uff die sele nü, behüt sie, maria reine,
bit unde man din liebes kint, daz sie it werde verlorn!
der phaff daz sel gereth wil haben,
so man mich armen lat begraben.
so riht aben
und lat in draben.
wer sol die arme sele laben
danne du, du hochgelobter got, du hast sie üsserkoren.
hette ich gotte gedienet wol, daz det mir not,
wanne mich der dot
so jemerlichen twinget
und mit dem hertzen ringet,
und wanne die arme sele min von deme licham dringet,
so enphahe sie, himmel konigin, durch alle dine güte!
ach werder engel sant michel, nü kom du her,
so ich din ger
zu miner hine ferte.
ach blügende wonschel gerte,
die got selber hat getragen, nü hilff mir usser herte,
von der engestlichen not, ûz heisser helle glüte!
nü hilff mir, wonnebornde meit,
so ist mir liebe zit bedeit.
min gemüt sich fraüt
gar unferzeit,
wanne dir got selber nit verseit.
ich getrüwe dir wol, dü reine magt, frauwe, uns vor leide behüte!
ach armüt, daz din üff erden ie wart erdoht!
dü hast mich broht
umb alle mine witze,
daz ich nit dar gesitzen,
do die richen lüte sint. dü bringest mich in hitze:
von minre grossen armüt dar ich in nit genohen.
man dreit hie die richen also schon enbor,
man dritt in vor,
so müs ich nach in slichen.
die hohen und die richen
setzt man an den besten ort; do müs ich in entwichen.
dar umb daz ich nit gütes han wil man mich gar versmahen.
die richen lüte setzt man schon,
in würt gar gutlich getan
uff güten wan
umb wider lan.
ach got, daz ich nit phenninge han!
dez keret nieman sin auge uff mich. waz sol ich nü ane vohen?
ach armüt, daz du verwahssen müssest sin!
dü düst mir pin,
dar an hastü nit rechte.
dü wilt mich han zu knechte,
dü machest, daz ich dicke zwor in grossem komber fechte.
beschert mir got etwenne ein mol, ich weis nit, wo ich daz ander neme.
ach armüt, war ich nü far in alle lant,
du komest zu hant
schier nach mir gegangen!
du würst nit schon emphangen,
dü setzest dich in die schüssel min, wie wenig mich noch dir belange.
du wilt zu mir geladen sin: zü gast ich mich din scheme!
min tisch gar armeclichen stat,
dar uff lit weder duch noch brot.
ich han unrot
beide frü und spot.
armüt, du bringest mich dicke in not,
und worde ez iemer weger umb mich, wie wol mir daz an zeme!
ach armüt, ich konde mich nie gebrechen von dir,
dü list bi mir
des nahtz an miner siten,
do müs ich din herbeiten.
min decke, die ist mir also smal, sie wil mir alz entriten.
ich lige uff krancker federwat und lebe in ungedülde!
kein snider der ensnidet mir kein nüwes kleit,
daz si bereit
gentzlich zu mime libe.
min zit ich vertribe,
daz ich leider selten sloff bi einem schonen wibe:
ich bin gar ein armer man, daz mir keine schone fraüwe hulde.
hette ich güt, dar zü gedult,
und hette ich silber und golt
und richen solt,
gern sie mich wolt,
so weren mir schone fraüwen holt!
armüt, daz han ich allez von dir, ich gibe dir zwor die schulde!
ich kam al dar, do ich mich früntschafft vil versach.
der wirt der sprach:
< ich gebe dir kein geleide,
dü habst denn phennig gereide.
dü maht unreht gegangen sin, dü darfft min nit erbeiten.
ich endarff nit geste, sie habent denne phennige in der daschen.
hettestü des roden goldz nit danne zehen marg,
ich enwer nit karg,
ich drüwete dirs wol erbieden.
suß darff ich din zü niede,
dü solt dich heben fürbaz, in trüwen ich dir daz riede!
hastü gelt, ich gibe dir win und fülle dir dine flesche.>
der wirt der schencket den gesten in,
also kam ich durch fruntschafft auch hin in.
die sorge waz min,
die fraüwe waz sin,
aber sie wolte nit min müme sin.
waz ich sie den abent ie gebat, daz det sie gar unresche.
ich hub mich üff und rucket al in ein ecke baz;
trürig ich sas,
ich mocht mich nit gefraüwen,
do ich erhort daz draüwen,
wanne alz, daz in dem hüse was, daz ging gein miner snaüwen.
ich gedocht:< lieber herre got, wes solt dü nü beginnen?>
man decket den disch und drug den richen zessen dar,
man nam ir war,
man begünde sie schone setzen,
jeglichen an einen letzen,
do vergaß man leider min. dez wolle mich got hergetzen.
do sprach sich ein biderman:< ist der gast noch hinne,
der hebe sich üff und rucke herzü!>
dez getorst ich leider nie getün.
der wirt sprach so:
< hab dine rü,
verzerest ein moß wins oder zwo
mit sessen, so gedingest du wol, dü maht mir nit entrinnen!>
ich as und drang gar drürekliche ummb min gelt,
daz güt geteilt
waz schier an mir gelegen.
do het ich mich herwegen,
daz ich muste lassen dem wirt ein phant oder mit der versehe gesegen.
min hertze daz hat leidez vil, ich saß in großer hitze.
do kam ein ungeborner frünt dort her gegan.
er sprach:< singe an,
dü solt dich trürens moßen!
jo hilff ich dir din straße,
ferczerest dü ein schilling oder zwen, ich wil dich nit hie lassen.
sing und sage! habe hohen müt! ich laß dich nit versitzen!>
allrerst do wart ich sorgen ler,
do man gesanges wol beger.
der würt drüg her
ein kopph wines swer.
< wir mogen des gastes nit enbern!
waz missener besüngen hat, daz stet in güter witze!>
gesegen mich hüte ein wippliches wipp vor alleme leide;
min woppen kleide
si, fraüwe, din zertliches bilde,
vor ungemüt min schilt.
din liepplichen lachen zu aller stunt macht mir min trüren wilde.
nü schüß her, wipplich, süße und zart, mir hüte vor ungemüte!
gesegen mich hüte ir lieben spielenden aügen klar,
ir golt far har,
gewunden alz die side.
ich trüwe es wol herliden.
wanne ich sie früntlich ane siehe, so müs mich sorge miden.
vor alle dem, daz mir schedelich si, so behüt mich, fraüwe, din güte!
ein wip mich hüte behüten müs:
ir mundelin daz ist zöcker süssze.
brüst, hende und füße
ich alz begrüße,
und daz mir daz ir minne büsse.
daz allessament noch süsser ist wanne rosen in der blüte!
ach wip, din süsse alle süss schon über süsset hat,
din ere die gat
hoch in dez himmels throne.
eine iemerwerende krone
die ist, fraüwe, bereitet dir zu eweclichem lone,
die ir ere behalten hat in züchteclichen! leben.
ach fraüwe, din lop hat nierkein endelosen grunt,
so kan din munt
liepplich und zertlich lachen,
ein drürigez hertz wol machen
zu eime freüdenrichen horde, mit hofelichen sachen.
so wol dem manne, dem got ein reines wip hat gegeben!
wip ist den mannen ein paradiß,
ich wil sie loben biz üff min griß.
wip eren ris,
ein linde spise:
konde ich herwerben wipplichen priß,
so müste min hertze dag und nacht in hohen freüden sweben!
ich kam uff einen mittentag uff einen plan,
do fant ich stan
eine maget, was gehüre,
do wart mir sorge düre.
ich bot ir minen holden grüß, do wart mir zü stüre
ein fruntlich küß, ein umbe fang, ummb minen grüß zü lone.
sie gab mir auch von rosen üff daz haübet min
ein scheppelin
drüg sie in wisen handen,
daz ich in iren banden
verslossen und verirret bin. war ich nü in den landen
hin kere, ich gan ir gütes wol: sie treit der eren krone!
sie ist minß hertzen ein paradiß,
min drost, ein blugendes meien rieß.
in aller wissz
treit sie den priß.
sie machet mich ee alter griß.
det sie mir nü ir helffe kunt, ich songe in süssem done!
ach fraüw, ich lob dich fur den sonn und für die man,
din lop daz kan
kein meinster nit volbringen
mit sprechen noch mit singen.
ich lobe dich für di liehten stern, die gein dem dage uff dringen.
ach wip, din süsse ob aller süsse drüge wol ein gülden gebende!
ach wip, ich lobe dich fur der liehten rosen schin;
ein balsam schrin,
dü lüchtest für daz zünder.
ich lobe dich für die wonder,
die got uff erden ie geschüff, ich meine ein wip besonder,
die ir ere behalten hat ir dage biz uff ir ende!
ach wip, dü iemer werendes golt,
din lop wurt niemer me herfolt.
ich bin dir holt
recht als ich solt,
konde ich herwerben wipplichen solt,
daz mir ein hochgelobtez wip min ungemüte wolt wenden.
ich glaübe, daz kein man uff erden iergent lebe,
dem freüde gebe
so kleine ofentüre,
also mir würt zü stüre.
ich sach - ez düncket mich ein jar - ein mundelin gehüre,
ez bran reht alz ein roselin in eime külen daüwe.
got weiß wol, daz mir kundig wart von ir nie me
danne ach und we:
die liden sint besünder.
ist daz nit ein wonder,
daz mir nie trost von ir geschach, von ire minnen zünder.
ir mundelin rot hat mich verwont; sie ist minß hertzen ein fraüwe,
die liebste obe aller liebe gar,
die minem hertzen nie lieber liep gebar.
ich wonsch ir dar
heil, war ich far.
got, mir iren lip und ere bewar
und hilff mir, daz ich sie schier an minem arme schaüwe!
wie lange ich swige, fraüwe, so müs ich dir sagen,
minen komber klagen,
den ich von dir dolde
gar one alle min schülde.
mit blodikeitt han ich ferlorn din hulde.
dez müs ich minre zühte engelten leider noch vil dicke.
da soltü, schone fraüwe, nit gedencken an,
obe ich mich han
gesümet ein teil zü lange
mit dienste und mit gesange.
ich torste es nie tün offenbar, dez gedaht ich mir gar ange.
min hertze dicke ersuffczet hat gein dir in mangem schricke.
ach, dü solt mir genedig sin,
du üsserwelts fraüwelin fin,
ein keiserin,
min balsam schrin;
din münt der brinnet alz ein robin.
min hertze in hohen freüden swebet, wanne ich dich ane blicke.
mir ist ein fraüwe gefallen in minß hertzen grunt,
noch düsint stunt
wonsch ich ir gute jare.
in minem hertzen zware
hat sie gehüset festeclich, die zarte und die vil klore,
die min hertze hat üsserwelt fur alle wip besonder.
wanne ich die zarte minneclich ane sehen sol,
so ist mir wol,
allez leit ist mir verswonden;
ir liebe hat mich gebonden,
daz ich von ir nit wencken mag. werlich zü allen stünden
min hertz noch ir verderben wil! und ist daz nit ein wonder,
daz mir nie liebe wart von ir künt
und sie doch in mins hertzen grünt
mich hat enzünt
zu aller stunt.
sprech nü ir rosefarber münt
zü mir ein lieplich, fruntlich wort, so enbrente ich alz ein zünder!
ach minnecliches fraüwelin zart, dürch dine züht,
hochgelobte frücht,
nit laß mich verderben.
laß mich dine hulde herwerben,
dine liebe und dinen fruntlichen gunst, anders ich müs sterben;
wanne nieman kan geheilen mich danne din wipplich güte.
dü machest mir we und kanst mich machen wol gesunt,
rosefarwer münt,
nü deile mir ein lachen:
so müs min drüren swachen,
wanne ich dich früntlich ane siehe; daz kan dine liebe gemachen.
worde mir von dir ein fruntlich drost, so fraüwet sich min gemute!
ach minnicliches fraüwelin zart,
sit mir uff erden nie liebers wart.
nit wiß mir hart
uff diser fart.
ich han dich in min hertz verspart
und wil got bitten êweclich, daz er dich vor leide behüte.
ach here got, wem sol ich nü min liden klagen?
ich getars nit sagen
der zarten fraüwen reine,
die ich in trüwen meine
und die min hertze hat üsserkorn fur alle wip alleine.
und wiste sie mine sende not, ez mohte sie wol herbarmen.
waz ich dölde groszer swere und sender pin,
sie det mir schin
fillichte ir stüre.
ach zarte frücht gehüre,
bedencke, daz dü mich hast enzünt mit dinre minnen fure,
und laß ein fruntlichs wort zü droste werden mir vil armen.
ach minnicliches fraüwelin fin,
din eigen diener wil ich sin.
nü dü mir schin
die helffe din,
hilff mir uz minre senden pin,
und laß mich eine cleine stünde an dime libe herwarmen.
vil edel minne, nü mercke und gib mir dinen rat:
min leben stat
an einre fraüwen reine,
dez abstet sie gar kleine;
wanne daz sie giht, sie sihe mir holt, sus bin ich drostes eine.
waz ich ir biz her gedienet han, daz ist ir gar unmere.
nü bitt ich dich, du usserwelte fraüwe zart,
din edel art
die wollest an mir erzeigen;
din gute laß zü mir neigen,
daz ich herwerbe die hulde din, zu dir wil ich mich beigen.
waz dü, fraüwe, gebütest mir, daz ist mir nit zü swere.
nü dü mir, fraüwe, din helffe künt,
sprich< ja>, du rosefarwer münt.
ich werde enzunt
zür selben stunt,
daz ist auch minre selden fünt.
wiltu mich trosten, dü liebes liep, zergangen ist min swere!
gedencke liep, waz hoher freüden ich da plag,
al da ich lag
so nohe an dich gesmicket.
da wart mir entzucket
müt und alle sinne min, so hastu mich getrucket
gar festeclich in dine gewalt, dar nach han ich gerüngen!
sol ich dich sehen und miden, liep, daz ist min dot.
nein, mundelin rot,
gedencke an alle mine trüwe.
dü bist mir iemer nüwe;
bütt mir dinen holden grüß, also daz mich it rüwe,
daz ich dir so vil gedienet han. ach, dü hast mich betwüngen!
solt ich min liebe nü han verlorn?
nein, zarte fraüwe, hochgeborn,
la dinen zorn.
ich han gesworn,
für aller der welte dich usserkorn.
nü dü mir, liep, dine helffe schin, so wil ich wider jüngen.
ein reines wip, die vor wandel ist behüt,
für alles güt
werlichen ich sie prise!
aber ich en bin nit wise,
daz ich sie vollenloben künde, ich forchte, mir zerrise
witze und sinne; waz ich der han, die sint mir gar zü kleine,
solt ich sie loben noch ir werde biz uff den grünt,
salomons münt
konde ez nit begriffen.
die sinne mir entsliffen,
ich enkan ez follegrunden nit die hohe und auch die dieffen,
waz eren und wirdekeit lit an zarten fraüwen reine!
got hat sie selber üß erkorn;
wir müsten alle sin verlorn,
wer nit geborn
ane zorn
maria, rose sonder dorn.
eweclich müsten wir liden pin, wer wibes nam alleine.
dar umb so lobe ich reine wip, also ferre ich kan.
got nie gewan
so edel kreatüre,
so liep noch so gehüre,
also ist eine reine fraüwe zart. sie konnent geben stüre
für allez, daz uff ertrich lebet: wip, aller freüden ein wonne!
ein reines wip ist uff der erden ein paradiß.
in aller wiß
dreit sie der eren krone:
got sie gekronet schone
hat uber aller engel schar im obersten throne;
dez wol dir, wip, dü reine früht, dü glestest fur die sonne!
nieman dir gelichen mag,
din nam der zieret für den tag,
ein balsam smag,
ein blügender hag.
ach, lop und ere si dir gesagt,
an dir lit alle selikeit, wip, aller eren ein bronne!
wer anderes nü von dir singet oder seit,
wanne alle selikeit
ist an dir entsprungen?
folle seit noch follen songen
din wirde nimmer werden mag. dü dete wider jüngen
den alten got, der ee was griß, der wart zü eime kinde.
daz kam von dinre güte dar, wipplicher nam,
daz er wart zam,
der ee was gewesen wilde.
in twang din gitte, dine milte;
er kam zu dir in düben wise, daß schüff din wippliches bilde,
vor aller creature erkorn, nit liebers konde er finden
hie üff dieser erden breit.
wip, aller eren ein ummb kleit,
wer anders seit,
wenne daz nü treit
din namme die hohste wirdekeit,
der enverstet sich bessers nit, also wil ich under binden!
ir reinen wip, lant uch nit wandel angesigen.
uch wirt verziegen
die gottes hulde selten.
ein schnöde straff, ein schelten,
daz kan uch doch geschaden nit. und muoß er sin engelten,
wer uwern tugenthaften lip nit kan in eren walten.
ich gib uch rat, wolt ir mir volgen, junge man,
nit sehent an
ein wip in glanczer wete.
ist sie an eren stete,
so sprechent ir mit worten wol! daz sint die minen rete.
kein swache wat kan wibes er ie nimmer tag verschalten!
wo reines wip ist wete bloss,
ist sie der tugend ein genoß,
ja wirt ir groß
ir eren schoss!
waz ganczer tugend von ir floss!
wo du die vindest, junger man, zu der solt du dich halten!
got reine wip geschuff vor alle creatur
so gar gehuer,
daz man sie gerne schauwet.
wer nu ir lop verhauwet,
der wirt in eren nimmer alt. sich min gemuet dez frauwet,
wann ich hoer frauwen sprechen wol: ir lip kan leit vertriben!
ee daz beschicht, wann daz ir eine missetut,
von krankem muet,
so wirt ir lop gesundert.
da wider vint man hundert,
die sich in ere hant verpflicht und die doch nit enwundert,
was valsche minn erzeugen mag an den unsteten wiben.
got hat sin hochste wirdikeit,
sin tugd an reine wip geleit:
in eren cleit
sint sie bereit.
waz ieman singet oder seit,
so wil ich doch daz beste von in tichten unde schriben!
ich wil nit wenen, daz uff erden ieman leb,
dem freude geb
alz cleine aventure.
ie doch wart mir zu stuere
- ich sag uch, dez ducht mich vil jar - ein mundel zart gehuere,
daz brint recht alz ein roeslin tuet in einem kuelen tauwe.
got weiß, von deme so enwart mir nie nit me
dann ach und we
und jamer gar besunder.
ist daz nu nit ein wunder,
daz mir nie trost von ir beschach, und mich hat doch ir zunder,
ir minn enzunt, und sie doch ist min aller liebste frauwe!
die lieb ob aller liebe gar!
daz wip nie lieber liep gebar.
ich wunsch ir dar,
wan ich nu far,
daz got ir seld und er bewar.
crist, helff mir, daz ich sie auch noch an minem arm an schauwe!
got vatter, son, heiliger geist in majestat
wurden zu rat,
daz maria die gute
vor sunden wer behute:
ein maget und ein muter vin; dez frauwet sich ir muete,
her moises, propheten vil, die von der zukunft seiten.
sie ist die ruot, von der uns ist so vil geseit,
die reine meit,
die david sach im trone
becleidet also schone.
sie gab den engeln lichten schin, got saczt ir uff die crone.
der engel sante gabriel der solt sie her geleiden.
den schin ersach vil manig man,
von jacob licht ein stern uff gan
so lobe san.
der selden fan,
den wilden lewen macht sie zan.
sie sloss got in irs herczen schrin, den pfat sie wolt bereiden.
es wer verlorn gebett und aller meister kunst,
het got sin gunst
nit her zu uns gesendet.
der krieg der wurd gewendet,
der heilig geist mit drier rat der hat es alz volendet.
der son wart von der meide geborn; daz hant wir all genossen!
wer daz geleubet hie so gar on argenlist,
dem wil auch crist
sich selber gen zu spise.
und der mit andacht wise
nuesset in und trinckt sin bluet und ist an tugend grise,
der dancke got sinr wunden rot, dar uß so ist geflossen
der selden hort on alles meil.
gotliche lieb die macht im geil
lip, sel, und heil
sie maht im veil.
got gab sich selber uns zuteil;
da sloß er uff den himmel zart, der vor lang was beslossen.
got gab sin lichenam in eines brottes schin
den jungern sin,
der cristenheit zu sture.
< ir trincht min blut so ture
und nemment minen lichnan fron>, so sprach der vilgehure,
< und niessent in in minem nam, wan ich wil fur uch sterben.>
da von so ister priester hohes lobes wert!
wer sin begert
on alles missewenden,
er kan in bald besenden,
mit wortes krafft zu himmel tran. mit munt und auch mit henden
er bringt got in ein cleines brot, daz mag uns huld herwerben.
wer ruget sine missetat,
die er uff erd begangen hat,
beitt nit zu spat,
hab priesters rat:
er hilfft, daz es dir wol hergat.
wer got enpfaht mit ruv, mit bicht, des sel mag nit verderben!
des hohen gottes recht ist mir so gar unkunt,
noch wages grunt
und wilder wasser fluete,
warumb daz mer nu wuete,
ob wasser, erd, was anders treit von manger hande bluete.
ich lan es stan recht als es got wil han zu aller stunde!
ist ieman hie, der wiss den rechten waren pfat,
dez meres stat
und wo der anfang wende?
sie sint so behende!
daz mangem meister uberblipt, ders treip zu manig ende
und doch zu hinderst abe lie, do ers nit finden kunde.
ein hoher meister filius,
und auch der wis arstetilus
schreib nit umbsuß,
gefilius.
alexander ins meres fluß,
dar in sich barg er und er schowete vil tieff in meres grunde.
do got mit gott in siner hohen gotheit sass,
die himel mass
und auch die sin gothheite,
die leng und auch die breite,
son unde mon, der sternen lauff und der planeten reite,
lufft, wasser, erde, durres grass, dar zu die lichten blicken.
ist ieman hie und der daz als geraten kan,
der fah es an,
dez lop daz wil ich brisen.
sin sinne sint nit isen,
gesmidet gar von hoher kunst! kung salomon, der wise,
der kunst von hoher witze pflag, er muost daran ersticken.
wie kund ich gottes rat verstan?
wir sollen got sin wunder lon;
im hoechsten tron.
da sitzt er schon
on end und auch on abe lon.
und wer daz nit gelauben wil, der spilt der toren zicken!
hett ich all kunst vor mir in einem sacke stan
und mochte han
auch aller riesen stercke
und aller tier gemerke,
der krueter kraft, der steine art, fliegender vogel wercke,
wer auch die welt mir undertan und all beslossen horde;
und mocht biss an den jungsten tag nit werden alt,
und het gewalt
alles, daz ich gedaechte,
daz ich herwider brechte
alles, daz ie verloren wart; tet ich die hell in echte -
daz woltt ich alles lassen farn, daz mir gantz ruwe worde!
ru, du bist wol die hochste art,
von dir noch me gesungen wart:
ein ruoe wort
sluß uff den hort
in himmel, uff erd, hie und dort.
der schecher an dem crucze rieff uss ruweklicher gerde.
von einem apfel all dis welt in schaden kam,
den eva nam
al in dem paradise.
sie nam in von dem rise,
da von betruebet wart der man, daz waz adam der wise.
von rechtem leide stunt er da vil tummer dann ein affe.
got, all der welte herr, gedacht in sinem muet:
< ez wer nit guet,
ließ wir die welt verderben.
wie mochten sie herwerben
die unser huld, die sie verlorn? ee wil ich vor sie sterben,
wann unser barmeherczikeit die hat sie doch herschaffen.>
wer sach ie trurigeren man,
wann unser vatter waz, adam,
darn appfel nam
und beiß dar an.
der biss uns leider ubel quan:
den selben biss den weinen noch die leien und die pfaffen!
her joachim dem traumpt ein seliclicher traum:
im wuechs ein baum
uß sines herczen grunde.
under dem baume stunde
alles, daz got geschaffen hat, daz birgt sich wol dar unde.
der baum in rechter bluede stat, der saff hat uß gelassen.
al uff dem baum ein apfel wuhß nach siner art,
daz nie nicht wart
kein obes so bezitte.
welch sunder des hie bitte,
daz im der apfel werde bracht vor sine schulde wite,
enpfaht er in mit wirdekeit, so ist sin sorg entlassen.
wirt im der apfel in den munt,
er wirt in ewikeit gesunt,
der freuden bunt
zu aller stunt,
wirt im dez baumes fruchte kunt.
der uß jehimmes herczen wuechß und stat noch schon entsproßen!
der stam bistu, ave maria, reine magt,
alhie betagt.
maria uns herzeuget
ir guete, die sie neiget
vil mangem sunder, den sie hat hoch in den tron gebeuget
mit irer milte, die sie hat: daz sint dez boumes este.
maria die ist aller sunder troesterinn;
sie gab in sinn,
da sie in helle lagen,
in also tieffen wagen,
daz sie von adams zit biss here leider nit liechtes sagen.
maria hat geholffen uns uß großer sorgen leste.
maria, muter, reine meit,
din lop wirt nimmer vollen seit!
wer sunde cleit
gar unverzeit,
dem hilft marie, die reine meit.
sie wist in in daz himmelrich zu ires kindes vesten.
got und sant peter gingen beid in aremuot,
in hoher huot
vor eines wirtes clusen;
er ert sie uß sinr krûsen.
sie baden beidesant den man, ob er sie wolt behusen,
zu essen und zu trincken geben wolten sie im wol gelten.
der wirt der sprach:< ir tragent beide swach gewant.
tuet mir bekant:
hant ir nit gelt verborgen?
so dorffent ir nit sorgen,
ich wil uch also gutlich tun den abent und den morgen.
ir dorft auch keinen kommer han, daz ich es iemant melde,
ob ir icht veiges hant getan.>
sant peter lacht und sach got an:
< wiest daz ein man,
wie wol ers kan,
den fromden gast gewisen dan.
nu han wir doch zwar nirgent pfert, daz weder drab noch zelte.>
sant peter zoch uß sinem buesam einen closs
einr fuste groß,
recht alz es pfenning weren.
der wirt der kam zu meren
zu sinem wibe, er da sprach:< der geste wir begeren!
stoß einen großen braden an, kuel uns ein kann mit wine.
und sud uns auch ein junges huone oder zwei;
wol funferlei
sol wir den gesten kochen!
und hett wir sie ein wochen,
wir wolten ir gut frommen han. sie sitzen uff ein bloche!
setz in ein stul und kussen dar und heiß sie gen herine!>
die fraw die sprach:< ez ist ein tant.
siehstu nit an ir swach gewant?
heb uff din hant,
wis in die lant
und laß sie da sten bi der want.
mit truwen ich dirs raden wil: laß mir den praden im schrine!>
der wirt der rieff die frauwen zorniclichen an:
< ich bins der man!
du solt mich recht lan haben
oder ich wil zu dir traben
mit einem knuttel, den ich weiß, mit stecken und mit staben!>
die fraw die sprach:< tuo was du wilt, daz ist on mine schulde.>
< tetst du daz nit, dir mocht werden ein grosser slag
uff dinen nack
mit stecken und mit schiden!
du wilt mich wider strîden?
es hat geweret mangen tag nu und zu allen ziden.
die warheit wil ich sagen dir: ich mags nit me gedulden!>
sant peter reden da began:
< her wirt, ir sint ein bieder man!
kert uch nit dran,
wie vil sis kan.>
< ir lieben gest, nu ruckt heran,
ich wil uch also gutlich tun in ganczen minen hulden.>
er tet in gutlich wol biss an den sehsten tag.
schon er ir pflag,
bisz daz sie sich vereiten;
sie schieden ungesehen.
dem wirt dem wart dez geltes nit, die fraw von zorne weinte.
sie sprach:< min man der tunckt sich wis und ist doch gar ein tore!
und daz ist war: er wolt, sie solten zu uns zern.
ich kuntz nit wern.
...
...
...
...
wer ist der man, der all der welte mag geleben?
dem wirt gegeben
von eren riche krone!
wo lept ein man so schone,
der all der welte willen tuot? dem geben ich zu lone
den hochsten priss, den nie kein man gewan uff diser erden.
ist er frolich, man spricht zu hant, er si zu geil.
dem ersten teil
gevelt nit wol sin sitte.
wont im dan truren mitte,
so hert er zu der welte nit, man spricht, er si ein slitte.
da von wen ich, daz iemant leb nach aller welte gerden.
liess iederman den andern leben,
dem got die selde hett gegeben!
ging es mir eben,
so wolt ich streben
und wolt in gantzen freuden beben.
hett ich nach gottes huld geweben,
so rucht ich nit, wieß darnach ging, wuord mir fraw seld die werde.
ein starcker leb det ein geschwinden ruff,
da er beschuff
daz leben auß seinen welffen
mit krefftiklichen gelfen.
ein stimm von im erhoret ward dem sünder hie zu helffen.
waz unß der starcke leo rufft ausß seines herczen gründe.
der starcke leo, got der herr, am crewcze hing,
und für in ging
maria, gotes müter.
< johannes, du vill gütter,
so mir mein leben wirt zw stort, halt sie in deiner huote!
die tochter, die ich mueter hieß, die wirt durch mich verwundetet.>
daz schwert des symeon da twanck
maria, durch ir sele tranck.
ir umbefanck,
ir not ward lanck,
die maid die ward vor jamer kranck.
wie pald sie zü der erden sanck und nit gesprechen konde.
wann got der starb am hailigen krewcz der menschait,
sein tod pracht laid
wenn lucifer, dem alten,
jhesus ward behalten.
am tritten tage er erstond, warer got drivalten,
und warer mensch, az man in sach, ach, an dem krewcze hangen.
der edelle got sein pluot vergoß unß hie zü trost,
da mit er lost
...
...
v tausent sel auß helle pein, die lagen auffz tewfelz roste,
woll lij hundert jar die lagen in dotes panden.
wie pald das leit ein ende nam,
do jhesus für die helle kom.
er dar auß nam
frauen und die man:
< wo pistu, lieber sun adam?
reich mir dein hand...
nim mit dir die genossen dein. mich hat nach dir belanget.
her, bendick, tret her ein in mein erbe tail.
ich hon ein hail
mit meinem tod erworben.
und wer ich nit gestorben
am hayligen krewcz der menschait, ir werent al verdorben.
mein twreß pluot hat euch dernert, hie dort und ewigkleichen.
mein vill lieber vater wolt des nie denpern.
ich müst auff erden
herab auff diß gefilde.
der mensch was worden wilde.
...
der menesch mag leben, ob er will, hie und dort ebigkleichen.>
< mein lieber sun, wie pring wir nu
her wider in? den rat gib du!>
< ach, vater, ich du!
nun gib im ru.
und koret dir der mensche zu,
ja, er ist mein erbe tailß und koret in mein reiche.>
sich umb dich, werlt, sich, was got mit dir wol thün!
es ist kein sun,
gicht man in allen reichen.
ere muß entwichen
und ruffet alle die biderb an, sie claget reilichen:
untrew wil ir angesigen. nu weis ich, wo ich kere.
man slecht den hund dem lewen vor, das geschicht durch dro.
got slecht also
die werlt mit mangen sachen,
die do ginnent swachen,
vil manger swert uff sein eit. des sol kein furst nit lachen.
die zeit nimpt ab von tag zu tag. got, sich, der zurnet sere.
uns nohet endcristes zeit:
das kint tregt gein dem vatter neit,
durch gutes geit
vil manger leit,
durch künst kein reicher nimmer geit.
der singer stroffen hilffet nit und nit der pfaffen lere.
gegrusset seistu maria du uil raine maid
von dir vns sait
her dauid in dem trone
wen du tregst dy chrone
uber alles himelische her du magst vns uil wol lonen
da mit so lob wir dich muter her chuigin ob allen frauen
ich dient dir gern der sunde mein der seind so uil
wart ab sich wil
dein kind uber vns erparme
das fur vns ist gestorbn
vnd der menschait wer sein nit so wer wir all uerdorben
ja pitt fur vns dein liebes kind des wir dir wol getraue
maria muter hochgeporn
du pist ein ros an allen dorn
got hat dich selber aus erchorn
versuen vns deines kindleins zorn
vn hilff das wir nit wern uerlorn
dein liebes kind an schauenn
sag an moyzes wer was dy edel chuigein
die augn dein
dy sahens bey got siczen
dorto in der hicze
ein grüner pusch enczundet ward aller erst begund si wiczn
vnd da ir gotes sun vergach das ers wolt widerpringn
do got beschueff createu in dem paradeiß
all an dem reis
vermailiget wurden di fruchte
si schonten nicht der zuchte
vnd prachn gots gepote gar da gabn si dy fluchte
do muest frau eua vn ire kind tieff ein dy helle dringen
das wert wol funfthalb tausent jar
noch mer das sag ich euch fur bar
dy ander schar
dy uieln dar
vn prachn gots gepote gar
nach kome si zu gnaden wider halff in dy kuniginne
der sun der sprach vater mein gib mir die ler
wie wir die sel
auß dieffer helle prigen
die also sere prinne
tieff wol in der helle gluet nach solhem vngedinge
ja helff wir in aus grosser not ia hab wir sie beschaffn
der uater sprach sun mein so wil ich ratn zue
merk wie wir tuen
pflicht dich zu ainer maide
wil du zu iamer schaiden
so muestu in der werlde dort lebn in grossem laide
der los wir si mit aine tod sprach sich der uater raine
got der liess sich auff das landt
er nam an sich ein grabs gewant
wol all ze hant
den teufel er pant
der gotes sun mit seiner handt
er sigt all vnsr veindtn an er prach dy hell an waffen
do got vß nicht geschuff den oebristen tron
auch also schon
da schuff er wirdicliche
die engel in dem riche
den enen nant er lucifer den ziert er suderliche
daz er gab vor die andern schin alz ein karfunckel steyne
er ziert in daz in hymelrich nit schoeners was
vor sin genoss
begund er in flogirden
er gab im solche wirde
er sprach du bist ein lichter tag fur aller engel zierden
sie sollen schon von dir enpfhan jn hymelrich gemeyne
got sprach daz gib ich dir bevor
daz ich dir sage daz ist wor
du wirst noch zwar
der andern tor
die werde dich verstossen gor
din lichter schin verlesche muoß din freud mach ich dir cleine
do lucifer die großen schon an ym befant
alda zu hant
gund er sich da vereyne
mit hoffart so gemeyne
er sprach jch wil noch werde got im hymelrich alleine
er rieff in allen zu na dar die by mir wollen blyben
wol her ir engel all die mir nu helffen woln
den stryt zu steln
jch trus vch schir ergetze
myn stul den wil ich seczen
hoch in den oberisten tron al in dez hymelz flecz
vnd selber wil ich werden got jch tru in wol vertrybe
entruwe sprach her sathanaß
der tor vnd aller engel hass
jn socher mass
jch sag dir daz
lucifer du liebest mir bass
hab hyml erd in diner huet es mag dir wol belyben
dant michel sprach o lucifer din vngefud
der dich her trug
der trage dich hin wyder
du wurst gestossen nyder
waz lucifer vor ie geret daz raw in dar nach syder
dar vmb daz er wolt werde got er kund im nit gelichen
dar nach hub sich so gar ein engestlicher stryt
jm hymel wyt
die engel liesn ir singe
sie guden mit ym rigen
hoch in dem oberisten tron zu tal must er sich swinge
sie zug ym ab sin zierlich cleit vnd stalt in vorchticlichen
got sprach far hin jn helle grut
da wirt dir nit wan pine kut
du bist verwut
in todes fut
daz fur slecht dir dorch dine mut
swebel vnd bech daz mustu han ymer vnd ewicliche
er vnde guet du bist so liep vnd mocht man dich
han ewiclich
wie liep werestu dane
nu weyß ich doch nit wane
der tot mich scheydet von dem lyb syder ich daz herkenne
so blanget mich dest minr nach dir wie dich mager hie trutet
ez ward vff erde keyser kunig nie so rich
er word gelich
dem tod alz er gestirbet
wol ym der hie herwirbet
daz guet damit er ewiclich der sele nit verdirbet
vil mager hie in eren lebt dem ma dort schand erbutet
als wirs im ewageliu han
vo eine richen karge ma
trug pfeller an
da er dar kan
alz im der tot daz lebe nan
( vff sin richtu het große wan) gestrichen
zur hell muost er die sele lan
daz ist ein bose zuversicht den riche karge lute
ach wyser man durch liebe niema lob zu vil
mas vnde ziel
die horent zu aller hande
zu vil eren ist schande
schilt dine vyent nit zu vil daz ers icht groeßlich ande
schilt vnde lop in beyd also daz dus mohst wyder spreche
die wort gent vß sie moegent nit bald wyder yn
wo sie nu sin
daz soltu vor bedencken
ee daz sie dich bekrencken
an keiner hande schade dir die zug die lat sich lencke
her vnde dar sie hat nit beyn doch kan sie beyn zubrechen
lobstu zuviele eyne man
dem da din hercz wol eren gan
hebt er dan an
vnd wirt dir gran
din schelt ym nit geschade kan
wan du hast wyder glimpff getan
daz du in vor geruomet hast du kanst nit wyderdrechen