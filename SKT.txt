graf kraft von toggenburg
hât ieman ze freuden muot,
der sol kêren ze der grüenen linden:
ir wol blüenden sumerbluot
mac man dâ bî loubeschatten vinden.
daz liebt cleiner vogelîn schal
(...) unde singet.
dâvon sendes herzen muot
ûf als diu wolken hôhe swinget.
ûf der heide ist bluomen vil:
dem der meie sorge mac geringen,
der vindet maniger froede spil.
wolde eht mich so sende leit niht twingen,
ich wære hôhes muotes rîch
mit freuden freudebaere,
wolde ein reine, saelig wîb
niht so vil gelachen mîner swære.
lache, ein rôsevarwer munt,
sô daz mir dîn lachen nienen swache
mîne froede und mich gesunt,
daz daz noch dîn güetlich lachen mache!
der meie und al der bluomen schîn
könden mînem muote
also vil niht froede geben
sô dîn lachen, meines dûz in guote.
bluomen, loup, klê, berge und tal
und des meien sumersüeziu wunne,
diu sint gegen dem rôsen val,
sô mîn vrowe treit, diu liehte sunne
erlöschet in den ougen mîn,
swanne ich den rôsen schowe,
der blüet ûz einem mündel rôt
sam die rôsen ûz des meien towe.
swer da rôsen ie gebrach,
der mag wol in hôhgemüete lôsen.
swaz ich rôsen ie gesach,
dâ gesach ich nie so lôsen rôsen.
swaz man der brichet in dem tal,
da sî die schône machet,
sâ zehant ir rôter munt
einen tûsentstunt so schoenen lachet.
der cleinen vogel freude ist grôz,
si freuwent sich der liehten tage,
die al der welte bringent hôhgemüete.
darunder stên ich freuden blôz:
swaz ich singe alder ich sage,
mich troestet niht eins reinen wîbes güete!
mih helfent niht die bluomen ûf der heide,
mich trôste baz ein reine wîp:
diu hât betwungen mir den lîp,
daz ich unsanfte von ir minnen scheide.
got weiz wol, daz ich stæte bin
und iemer stæte wesen wil
an der vil minneklichen frowen reine.
mînen muot und al mîn sin
hât sî bî ir, das niht ein spil!
des muoz ich dike stên an freuden eine:
mich hilfet niht, swaz ich der guoten singe,
si tuot, als sî sich niht verstê.
daz tuot mir wol von schulden wê,
und ich mit stæte nâh ir minne ringe.
swaz ich der guoten ie gesanc,
daz hât mih noch vervangen niht:
si lât mich leben in sorgen al ze lange.
wurde mir ir habedank,
so hæt ich noch ze freuden pfliht
und diend ir gerne wol mit mînem sange.
in mac der wolgetânen niht vergezzen.
si hât daz herze mîn verwunt,
si und ir rôsevarwer munt:
sus hât diu minneklîche mich besezzen!
ich minne ein wîb nu manige tage
und diene ir ouch, swaz mir geschiht.
nu merkent, ob ez sî ein herzeswære!
diz ist, daz ich iu allen clage:
si weiz ez und engiht es niht,
ich fürhte des, ich sî ir gar unmære.
doch wil ich ir ze dienste gerne singen;
man seit, ez sî ze fröiden guot,
swer habe ûf minne stæten muot:
der müezze ouch mir noch stæte freude bringen!
schiere wurde mîner sorgen rât
nach der vil lieben frowen mîn,
wolde si baz bedenken mîne swære.
ich diende ir, minne, ûf dînen rât
und wart noch nie der helfe dîn
gewar, daz si mir deheine fröide bære.
des muoz ich seneliche swære dulden
nach ir vil süezzen mündel rôt.
noch hilf mir, minne, ûz der nôt,
sît ez so gar allez kumt von dînen schulden!
heide und anger und diu tal,
diu hât der winter aber val
gemachet und die owen
unde ouch darzuo den grüenen walt,
der ê mit fröiden was bestalt:
da mac man inne schouwen
vil kalden rîfen, der kan vogel sweigen
ir süezzen sanges sunder wân.
nu muoz ich kumber mit in hân,
diu liebe welle mînen kumber neigen.
der sumer urlub hât genomen:
mit freuden müezze er wider komen
mir und manigem mêre,
und daz diu liebiu frowe mîn
noh wende mînen senden pîn,
diu guote und diu vil hêre,
der ouch mîn herze nie vergezzen wolde
noch niemer mê vergezzen wil!
si hât so maniger tugende vil:
ich dinge, ir minne werde mir ze solde.
wie könde lieber mir geschehen,
danne ob ich wîlent möhte sehen
ein wîb schoene unde reine?
diu hât mîns herzen freude hin,
davon ich âne fröide bin:
daz ahtet sî vil cleine.
waz wil diu minnecliche eht an mir enden?
des muoz mich iemer wunder hân.
si wil gewalt an mir begân,
wil sî niht schiere mînen kumber wenden.
swie selten liebe mir geschicht,
doch habe ich guote zuoversiht
ze mîner frowen minne.
ich dinge, daz si mir verjage
vil senden kunber, den ich trage
in herzen und in sinne.
mih kan von senden sorgen nieman bringen,
ez tuo diu minneklîche alsô,
diu machet mich wol, wil si, vrô.
mir kan mîn swære niemen baz geringen.
diu minne wil, daz ich sî frô.
wie tuot si sælderîche sô,
daz sî mir trûren machet?
sin twinget niht ein reine wîb
so sêre, als sî tuot mînen lîp,
nach der mîn herze krachet.
in disen zwein so kan ich niht gebâren:
in herzen sen und uzzen vrô.
wie tuot si reine, guote sô?
si wil mich lân in disen zwein verjâren.
diu liebiu sumerwunne ist komen
mit liehter ougenweide.
wir hân der vogel sanc vernomen
( in tet der winter leide):
si freuwent sich der vil schoenen zît,
diu mich da freut vil kleine:
ein swære an mînem herzen lît,
die kan mir nieman darabe genemen
wan diu vil guote alleine.
wurde aber mir ir helfe erkant,
so hôrte man mich singen
ûz hôhem muote sâ zehant
von minneklichen dingen.
ê mag ich wol gesingen niht,
daz froelîch sî gesungen,
mir gebe diu liebe an freuden pfliht,
nach der mîn herze manigen tag
mit stæte hât gerungen.
sît al mîn froede an ir nu lît,
so solde sî baz êren
mich senden man, ja wær es zît,
und al mîn leit verkêren.
wil sî niht wenden mînen pîn,
so hât mîn freude ein ende.
ir tuot mir schiere helfe schîn,
ê daz mîn fröide alsô zergê:
vil sælig wîp, daz wende!
mir ist leide,
daz der winter beide
walt und ouch die heide
hât gemachet val.
sîn betwingen
lât niht bluomen entspringen
noch die vogel singen
ir vil süezzen schal.
alsus verderbet mich ein sælig wîb,
diu mich lât âne rât,
den si hat.
des zergât
an fröiden gar mîn lîp.
mîner swære
schiere ich âne wære,
solde ich die sældebære
schowen âne leit.
diu vil hêre
hât schoene, zuht und êre.
der wunsch und dannoch mêre
ist gar an sî geleit.
rôsewengel, mündel rôt si hât,
val hâr lang,
kele blank,
sîten kranc.
mîn gedanc
an ir vil hôhe stât.
ich wil singen
mêre ûf guot gedingen.
sol mir wol gelingen,
daz muoz an ir geschehen.
sî kan machen
trûrig herze lachen,
grôzze sorge swachen:
des muoz man ir jehen!
wurde mir ir werder trôst geseit,
seht, für wâr,
offenbâr
mîniu jâr
wolde ich gar
mit fröiden sîn gemeit.
ich clage niht bluomen noch den klê,
ich clage niht wunnecliche tage,
ich klage ein ander schulde:
ich clage, mir ist nach guote wê.
daz ist vor aller nôt mîn clage,
die ich unsanfte dulde.
guot wil an fröiden mich verhern.
wolde aber mich diu guote nern,
so wær ich rîch, gæbe mir diu schoene ir hulde
mir ist niht lieber danne guot:
des wil ich niemer mich geschamen,
swâ manz seit ze mære.
swie selten ez mir liebe tuot,
doch minne ich ez durh sînen namen:
guot ist unwandelbære.
nu merkent, waz ich heizze guot,
des doch vil maniger niht entuot:
mîn frowe ist guot, bî der ich gerne wære.
gegen der liehten sumerzît
heide lît
mit vil manigen bluomen wunnenklîch gevar.
dâbî singent vogellîn
süezze doene manigvalt.
junge und alt
fröiwent sich der liehten sumerwunne gar.
nû muoz ich in sorgen sîn:
swie diu heide stêt gebluot,
doch beswæret mir den sin,
daz ich bin
âne guot:
daran lît vil guot gewin.
hæt ich guot, so fröit ich mich.
lobelich
ist daz guot, des ich ze dirre welte ger,
wan ez bringet fröiden vil.
wîb und êre ich meine guot:
hôhen muot
füegent disiu beide, seht, des bin ich wer,
dâbî maniger hande spil.
sunder êre und âne wîb
allez guot ist gar ein wiht,
swâ man siht
wîbes lîb,
waz da guotes von geschiht!