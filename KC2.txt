nâch kaiser frideriches zît
fride unde reht dernider lît
wol drîzic jâr und mangen tac,
daz nieman kains gerihtes phlac
mit stôle noch mit swerte,
wan als verre als er gerte
sîn selbes nutz dâ schaffen mite
nâch schatze in gîteclichem site.
ûf lande, ûf wazzer und in steten
rihten die gerihte heten:
durch vorht, durch liebe oder umbe guot.
si wurden ouch des niht behuot,
in wüehse grôz gewerre,
daz manic rîcher herre
wart von ungerihten arn.
di begunden sich mit mangen scharn
rotieren ûf manegen plân,
umb daz ir liute heten getân
mit roube und mit brande
laster unde schande
in tiutscher, welscher, windscher diet,
daz manegen von dem leben schiet,
sît daz entsetzet wart der stuol.
von ritters bluote manic pfuol
über die sporn wart gewaten,
wolt sich ain fürste strîtes saten,
der lac ouch etelicher tôt.
des wart manc wîziu plate rôt.
in roemschem rîche her und dar
wart verlorn manic schar
von des kaisers kinden:
die wolten niht erwinden
krieges nâch dem rîche.
künc hainrich sicherlîche
bî des vater zît verdarp;
künc kuonrat dar nâch schiere starp;
sîn bruoder prinze menfrit
mit strîte machte müediu lit,
der gap sich selben in den rê.
dar nâch wuohs ain fürste mê,
künic kuonrâtes sun,
der wolt als sîne vordern tuon
und strait nâch welschen landen
durch râche dâ bevanden
der tôt und manegen zieren helt.
dise fürsten ûzerwelt
und maneger ist uns ab erslagen:
daz diu natûr niht wil vertragen
sô rîlich persône,
die in sô hellem dône
durch alle werlt kâmen für
mit sô lobelîcher kür!
diz geschach mit rîcher kost.
durch hôhen muot am vîenttjost
manc wâleis sîn ende nam:
den ouch soldes dâ gezam,
der wart in vorderlich gegeben
umbe maneges heldes leben,
die dâ verfuoren und ir guot.
die tiutschen heten doch den muot.
und solhe triuwe zem rîche,
daz si sicherlîche
mit dem guote wurben,
daz si niht verdurben.
die dâ pfleger wâren,
die siben kürn niht verbâren
si botschaften gein spangen,
ob den künic wolte belangen
des roemischen rîches:
sie westen im niht gelîches
an frümkait und an wirde.
er schraip in, al sîn girde
stüende im ûf sîniu lant,
diu wæren im niht unbekant,
ze berihten sô gewalticlich,
daz er iht fürbaz senet sich.
gen frankenrich si suochten dô:
der künic was sîn ouch niht frô;
der schiuhte durch sîn rîchait
des roemschen rîches wênekait.
als lac daz rîche helfelôs.
swer dâ zwischen iht verlôs,
der muost ez in den selben tagen
friunden unde liuten clagen,
oder rechen, wolt erz niht vertragen.
dô die tiutschen des verdrôz,
er wære künc odr künges gnôz,
daz si sich alle bescherten
des rîches pflege und mêrten
ir guot mit gemache
ân sorgelîche sache,
des wart in kumber vil bekant.
si wurben an den von hollant,
grâve wilhalm unverzagt.
do belaip ez in unversagt,
dêr von den fürsten wart erwelt.
alsô zehant fuor der helt
mit den pfaffenfürsten dô:
die fuorten in und wâren frô,
daz er nâch ir willen was.
unlange er dar nâch genas:
er strait durch sînes landes nôt
mit den friesen und lac tôt.
dar nâch wart kurzlich gesant
daz rîche gen engellant:
des küneges bruoder rîchhart,
der ouch des überredet wart,
daz er sich des rîches underwant,
wand er vor was âne lant
und hete schetze zainem hort,
daz manec tiutscher saite bekort:
< der schatz was uns beschaffen>.
si dûhte, daz wir affen
wæren al von tiutscher art.
dô der schatz verzert wart
und ende het sîn varndiu habe,
dô wârn wir ouch des küneges abe.
ain gefürster grâf von hôher art
vil lîhte dô zerbiten wart
des rîches zunderwinden sich:
von ôsterfranken kürelich
zogt der grâve herman
gen marhburc ûf solhen wân,
daz man in dâ ze künege kür,
swie er sît den trôst verlür.
dem henneberger laisten dar
den hof die fürsten und ir schar,
biz er sîn habe dâ vertete.
dô er bürge unde stete
maniger muost enbern,
des rîches wolt in nieman gwern.
er schiet ân ende von in dan:
wir mohten sîn niht küneges hân.
sîtmâl daz rîche beteln gie,
daz sîn kain fürste gnâde empfie,
weder tiutsch noch welsch noch wint.
von bêhaim dem die fürsten sint
gunstelich und baz gemain
durch die kür denn andern kaim,
der dem rîche zæme.
si bedûhte der künc genæme
von bêhaim und sô gar gereht,
daz mainunge wart sleht,
ze kiesen den bêhaim.
ôtacker santen si hin haim
daz roemische rîche.
dem verzêh er smæhelîche
sîn pflege und sîn triuwe.
ob ez her nâch geriuwe
den künec, daz sî gevüege.
swer noch alsô verslüege
die wirde und die hailikait,
misselung im, ez wær lützel lait
in allen tiutschen landen
den die daz reht erkanden.
aber lac daz roemsche rîche
ân pflege jæmerlîche
von der missehellunge,
daz dehaines fürsten zunge
des andern gelîche hal
der siben fürsten von der wal.
nû was ez sô gevüege,
daz got dô niht vertrüege
an in den hezlichen nît
und den mortlîchen gît
mêr durch guot denn durch geriht.
daz wolte got vertragen niht
und schuof, daz ez ir kainem blaip.
der unfride si dar zuo traip,
die siben fürsten sunder wanc,
daz si muosten ân ir danc
welen ainen armen man,
daz ich iu wol sagen kan,
sô nû daz mære kumt dar hin,
als ich fürwâr bewîset bin.
dô daz rîch durch disiu lant
kainen pfleger niender vant,
si suochten nâch alter kunde,
ob ez in swâben funde
ieman von der alten art,
als ez von stoufæren wart
rîlich güebet und getriben
und si ouch herrn dar an beliben
wol hundert unde fünfzic jâr
und dannoch mêr: daz sagent fürwâr
diu buoch diu des urkunde sint,
daz stoufær kint und kindes kint
der krône schuofen wirde und êr,
rehtes gewalt ie mêr und mêr.
durch die selben kunde
suocht man, ob man funde
des geslehtes ieman dâ,
wan si verirrt wârn anderswâ.
dô vant man laider kainen,
wan wol der tiursten ainen,
der in sô hôhem muot
ie besaz êr unde guot.
der was von stoufen niht geborn
und was an manhait ûzerkorn
und an witzen vollekomen,
daz manic fürste hete vernomen,
der sîn umbesæze was,
vor dem er friuntlich genas
und im tet laster unde lait
mit witzen und mit manhait.
der was ain habsburgære,
und sagt diu wâre mære,
er hæte grôzes guotes niht.
gebrast abr an im anders iht?
des hoere ich selten von im jehen.
man hât des vil von im gesehen,
daz ritters namen êret
und sîne wirde mêret:
der grâve ruodolf was er genant.
von den fürsten wart er besant
mit vil werder botschaft,
dô er rait mit hêrschaft
ze bâsel ûf den bischof.
die fürsten heten dô ir hof
gegen frankenfurt gemant,
von den allen wart gesant
der burcgrâve friderich,
dem man ouch lützel sîn gelich
an êren kainen ritter vant;
er was von nürnberc genant.
dô er ze dem werden grâven kam
und er die botschaft vernam:
er solt sîn her zerrîten lân,
si wolten in ze künege hân,
alsô was sîn antwurt dô:
< burcgrâve, wie redestû sô?
dû waist doch wol ir swachiu werc:
wie sie den von henneberc
ze marhburc brâhten in den schaden,
daz er mit kumber wart beladen>!
der burcgrâve antwurte aber dô:
< ôhaim, dem ist niht alsô,
wir haben diz bestætigt wol:
der pfalzgrâf von rîne sol
zer ê dîn eltste tohter hân;
ich sage dir ouch ân allen wân.
daz die andern nimt zehant
der herzoge von sahsenlant.
dannoch hâst ain fürsten mê,
der hât dich wol gefürdert ê
mit ganzen triuwen âne wer:
von mainze bischof wernher,
des rîches kanzelære.
dâ von bis âne swære,
daz dû werdest iht betrogen.
dû muost mit mir gen hove zogen.>
der grâve ruodolf aber sprach:
< behüete mich vor dem ungemach
und vor der smæhe,
ob ieman sîn wæhe
mit irsal wolte an mich legen.
man kan mich niemer erwegen,
daz ich vollekome dar,
ich enwerde des sicher gar,
daz ich mit rehte ir herre sî.
ich zoge wol dâ nâhen bî,
biz si sich des verainent,
daz si mit triuwen mainent
des dû mich troestest von in.
anders stât mir niht mîn sin.
der burcgrâve friderich
versuont daz urliuge endelich
durch fürderunge in dem hof
zwischen dem grâven und dem bischof.
der künftic künec zogt mit im dan.
si sâhen aber vor manegen man:
daz si füeren umbe solich dinc,
daz was ir baider hælinc.
der künftic künic unverzagt,
der umb êre was verwâgt,
dicke wâgt er lîp und guot.
nû hoeret, wie er daz wægest tuot:
ern wolt niht zuo den fürsten komen,
ern hæt diu mære alrêst vernomen,
ob er ir herre wære.
im wær daz iemer swære,
daz in ir ougen solten sehen,
si newolten sîn ze herren jehen.
sus rait der burcgrâf vor im dan
und lie den hôchgelopten man
dâz dieburc baiten in der stat,
der in dâ flîzeclichen bat
sîn boten wider senden
und dort sîn dinc verenden.
der burcgrâf sagt den fürsten dô,
er hæt in brâht: si wâren frô
und kurn in mit willekür,
daz er sîn arbait iht verlür.
mit fröuden wart gesungen
von maneger hôhen zungen:
...
diz verstuont man alsus:
si wæren frô der mære,
daz grâve ruodolf wære
mit rehte künic worden,
daz er wirde horden
dem rîche solte und dâ bî guot.
si wâren alle hôchgemuot
und dâ bî fröudenrîche,
daz in sô sæleclîche
dirre künec was widervarn.
sich huop von geblüemten scharn
wünneclich hovieren,
in frouwendienst grôzieren
wart vil und mê und alsô vil
daz ichz niht halbez sagen wil,
wan diu rede wurde ze lanc.
ich hân ûf ander rede gedanc.
dô der künec geriten kam
des morgens fruo und daz vernam
der fürsten schar überal,
die zogten gen im âne zal.
man sach sô manic banier wagen,
daz ich niht rehte kan gesagen,
wie vil ir aller moht gesîn.
wan ainen spruch ziuh ich dar în,
den der werde dihtær sprach,
her wolfram von eschenbach,
dô der künic terramer
orens beligen wolt mit her:
sus was der baner zuovart,
als alle boume in spehteshart
mit zendâl wærn behangen.
als wart der künec empfangen
von sînen fürsten lobelich,
daz des iemer wundert mich:
so gehaz si ainander wâren,
daz si al unzuht verbâren
mit dringen und mit zornsin,
den künec si fuorten mit in
zem bischof wernhêre,
der flîzic was der êre
diu im was geschehen dâ.
dô huop man an die messe sâ,
alsô was der introitus:
...
der künec mit zühte hôrt daz amt.
der fürsten sich dehainer schamt,
er næm von im sîn lêhen.
in begunde maneger flêhen,
dem er dâ vor was unbekant.
dô wurden boten sâ gesant
nâch der küniginne
mit wolbedâhtem sinne,
ir friunde, die si brâhten sâ
ze megenze unde funden dâ
den künic und der fürsten vil,
der ich nû niht nennen wil,
wan swaz ir was, si zogten dan.
dô diu küneginne kam
den rîn geflozzen her ze tal,
dô hete manneclich die wal
und guote stat ze schouwen:
ritter unde frouwen
der kômen vil den rîn her abe.
ob ouch der künic ieman habe?
jâ deiswâr, er hete ir gnuoc.
dar nâch diu zît sich sô getruoc,
daz si zer wîhe solten varn
gein âche und daz niht langer sparn.
mit al ir willen daz geschach,
daz man den künic kroenen sach
ûf dem stuole z> âche
ân alle widersprâche
und ouch die küniginne.
mit gotelichem sinne
wurdens ouch gewîhet dâ.
dar nâch die fürsten dienten sâ
ir ambet, als si solten,
und sprâchen, daz si wolten
iemer sîn gehôrsam.
des nahtes wart ouch niht verlân,
diu hôchzît wart vollebrâht,
als ir dâ vor wart gedâht.
des küneges eltste tohter nam
der pfalzgrâf vom rîne sân,
die andern gap man zehant
dem herzogen von sahsenlant.
dô kêrt er gen kolne sâ
unde was ain wîle dâ,
biz im übr allez niderlant
des rîches reht wart wol bekant,
daz berihte er mit êren.
von danne begunder kêren
den rîn ûf ze berge wider.
vil unrehtes legt er nider
ûf wazzer und ûf lande
dâ laster unde schande
vor sînen zîten was geschehen.
nû wil ich iu ouch des verjehen,
wie im daz kæme in sînen muot,
daz im übral des rîches guot
wider wurde in sîn gewalt
des maneger sît mit rehte engalt,
der dâ von geschaiden wart:
ie der man nâch sîner art,
mit willen oder âne danc.
nû was dar nâch vil unlanc,
biz er sîn doch gewaltic wart
in der selben ûfvart.
nû seht, wie snelle ez dar zuo kam,
daz er gewalticlichen nam
sîn bete übr al des rîches stete.
die er in tiutschen landen hete,
die muosten im ze dienste komen,
der lützel wart ûz genomen.
si gâben daz drîzigest tail,
het aber ir kainiu daz hail,
daz niemer wart von in genomen,
daz muost von grôzen gnâden komen,
daz hie sîn wille niht ergie.
nû hoeret, wie erz an vie.
nâch hôhen êren was im gâch:
unvil über ain jâr dar nâch
ze nüremberc er dô gebôt
ainen hof durch des rîches nôt.
dar kâmen hin der fürsten vil
und herren der ich niht enwil
alle nennen sunder wanc,
wan diu rede wurde ze lanc.
des rîches dinc beriht er dô,
manegen wec sus unde sô,
des ich niht allez mac gesagen,
dar under sô begunder clagen
den fürsten und huop alsô an:
< ir fürsten und herren hânt getân
gen dem rîche und mir sô wol,
daz ich iu iemer danken sol.
ich waiz ir niender kainen,
niwan in alainen,
an dem überigiu hôchvart
alsô wênic sî gespart,
als den künec von bêhaim:
er wolt des werden nie enain,
daz er sîn lêhen empfienge
odr iht en mir begienge,
daz er tæte billîche.
dar zuo nimt er dem rîche
baidiu stîre und ôsterlant,
diu ledic sint des rîches hant,
dar zuo kernden und krain mê
und portenouwe bî dem sê,
dar zuo êger und daz lant.
die sache tuon ich iu bekant,
daz ir dar zuo râtet mir.>
si sprâchen:< herre, dâ solt ir
iu lâzen wesen niht ze gâch;
ir claget mit rehte dar nâch>.
der künic volgt den herren sâ.
ainen rihtær sazt er dâ,
den pfalzgrâven vom rîne,
und erhuop die clage sîne
mit fürsprechen umb diu lant,
diu ich vor her hân genant.
alsô clagt er er von tage ze tage,
unz er vollente sîne clage
und in mit rehte z'âhte brâht.
dar nâch vil schiere wart gedâht
ûf ain starke hervart,
diu wol unsainecliche wart
angehaben und volbrâht,
als er dâ vor hete gedâht.
die swâbe fuoren mit im abe,
den er niht gap grôze habe:
etlicher fuor durch rîches kraft,
etlicher ouch durch mâcschaft
des küneges und der künegîn;
durch daz muost ir geverte sîn.
etlicher fuor ouch umbe daz,
daz er vorhte sînen haz:
wær er die hervart niht gevarn,
die vorhte müeste er ouch bewarn.
sus volgten im die swâbe
allermaist ân gâbe
gen osterrîche hin ze tal.
daz mære vor in hin abe schal.
rînliute, swâbe und franken
fuoren in den gedanken -