ein rabe chom an ein gras.
do vant er, daz im liep was:
phawen veder ein vil michel teil.
des wart er fro und geil.
die stiez er alle an sich;
do wart er harte wunnechlich
und gie, da er sin gnozen vant.
zu den sprach er cehant:
< nu sehet, wie rehte schon ich bin!
ez wære ein michel unsin,
daz ich mit iu solte sin;
dar umbe spottet man min.>
alsus wart im dannen gach,
und chom vil schiere dar nach,
da in die pfawen sahen;
die begunden dar gahen.
swelch ir vedern da gesach,
diu gie dar und sprach:
< disiu veder, diu ist entriwen min.
sine sol niht lenger bi dir sin.
weizgot, du læst si mir!>
also zuhte isliche die ir,
unz er wart swarz alsam e.
do wart im zweier dinge we:
daz im die vedern waren genomen.
und ouch niht torste bechomen
zu andern sinen gnozen.
er vorhte spot grozen;
den wolt er niht liden
und begunde si durch daz miden
und meit si ein vil lange zit.
iedoch erbaldet er sit
und gie baltlichen dar.
da si wrden sin gewar,
si sprachen alle:< chumst du?
wa sint din schone vedern nu?>
des vragten si in alle
und brahten in so zeschalle,
daz im lieber wær geschehen,
het er die vedern nie gesehen.
alsus tuot ein betrogen man:
und chumt in ein gwalt an,
so vert er mit schalle
und versmæhet die alle,
den er ê was gelich,
und machet sin dinc so herlich,
daz er selbe wænen wil,
daz niemen tugende hab so vil,
als er habe an sich gelit,
und machet mit siner betrogenheit,
swenne im der gwalt wirt benomen,
und er uz dem schalle muoz chomen,
die in ê vil gerne sahen,
sæhen si in denne hahen,
dar umbe lobten si alle got.
so muz er immer ir spot
liden unz an sinen tot.
daz erholt er an not.
des ist er tump, der sich so traget,
daz niemen sinen schaden chlaget.
ein man der weise list wol kan
pehahalten ain yegleichen man
mit seiner zucht mit seiner tugent
daz frumt im in seiner jugent
daz merk ain yegleich man
daz er den rat behalten kan
hie hat ain end daz mer gut
got wend vns allen vebermut.