heinrich von frauenberg
gegen dem morgen
suozze ein wahter lûte sank,
dô er sach den oriôn.
dâ verborgen
wîbes bilde zuo zim drank,
(...) durh minnen lôn:
< frouwe hêre,
ja sult ir wachen:
ich sihe des nahtes krefte balde swachen,
in singe niht mêre.>
< wahter, schouwe,>
sprach daz minneklîche wîb,
< ob der leide tag ûf gê!>
er sprach:< frouwe,
swer wol soldet mir den lîp,
swenne ez taget, ich singe iu mê.
ist der ritter
hie inne, frouwe,
vermîde ich danne mîner ougen schouwe
so wirt iuwer froede bitter.>
< hôhem solde
warte mir, geselle mîn,>
sprach diu frouwe wolgetân,
< daz mîn holde
lange bî mir muge sîn,
den ich umbevangen hân.
wahter liebe,
hilf mir in fristen
mit dînen kluogen, wol verholnen listen.
wirt sant mir zeinem diebe!>
uns ist komen diu zît,
diu uns fröide wil bringen,
der sumer mit sîner kraft.
dien vogellîn er gît,
daz in wil suozze erklingen
ir sang mit meisterschaft.
nu sunge ich vil gerne,
und hulfe ez mih iht.
wol zehen verne
den kumber ich lerne,
swaz mir von der lieben geschiht. mîn herze hât nôt,
swie frô ich gebâre,
nach liebe nu manigen tag.
ir munt rôsenrôt,
der schaffet zewâre,
daz ich ir vergezzen niht mag.
ir guot gebâren,
ir lîp wolgestalt,
die kunnen mîn vâren:
und sol ez verjâren,
mîn sorge wirt manicvalt. ach, solde ich geleben,
dâz mir diu vil guote
von sorgen wolte scheiden den lîb!
si mehte mir geben
wol vil fröide in dem muote:
die hât si sælig wîb.
ir lieblich lachen,
ir wol stênder munt,
die wellent mir machen
mit froelichen sachen,
daz ich bin iemer mê gesunt. ach, mîner nôt! ich klagender man,
wie solz ergân ze jungest mir?
ein sender tôt, der wont mir an,
sît ich der lieben hulde embir.
diu twinget sô daz herze mîn
sam diu kleinen vogellîn
mit sîner kraft der winter tuot:
davon so bin ich ungemuot.
waz sol mir lîp, waz sol mir guot,
sît ich dekeine ruowe hân?
daz beste wîb mir leide tuot,
die got ûf erde hât gelân.
si ist schoene und alles wandels vrî;
swie ungenædig sî mir sî,
doch muoz ich ir sîn undertân,
mîn herze wil michs niht erlân.
ich muoz nu sîn in sender nôt,
sît ez diu herzeliebe wil.
davon ich bin an fröiden tôt:
daz ist der lieben gar ein spil,
und giht, si welle lônen mir,
darnâch ich habe gedienet ir!
nu lâzze eht sîn: si ist so guot,
daz sî mir noch genâde tuot.
ich wil wünschen der vil guoten,
daz si lange müezze leben.
des wil ich ze gotte muoten:
sô hât er mir wol gegeben.
si ist mîns herzen ôstertag.
âne die vil minnenklichen
nieman mich getroesten mag.
schoene, wert, gar minnenklich:
so ist diu liebe frouwe mîn.
si ist so gar der êren rîch
( daz si sælig müezze sîn!)
und ist ganzer tugenden vol:
nieman kan sich ir gelîchen,
der ich iemer dienen sol.
wenne sol der tag erschînen,
daz ich die vil lieben sehe
wunnenklîchen under mînen
armen und daz sî verjehe,
daz si mir genædig sî?
fro minne, ir sult sis twingen:
sint ir stæteklîche bî!
sol von minneklichem wîbe
mir vil senden man niht swære werden buoz?
von ir triutelehten lîbe
wart mir nie, wan daz ich nâh ir siuften muoz.
von der ich den schaden hân,
pfligt gegen mir niht stæter triuwe:
des wil ich an ir lachen mich niht mêre lân!
mir wære doch daz leben swære,
trôste mich ein anderz liebez troesten niht,
wan ich weiz diu inren mære,
daz die lieben nieman wan in êren siht.
frô mich doch ein troesten tuot:
lîde ich nôt an mînem lîbe
mit gedulde, dast mir an der sêle guot.
waz sol ich ir mêre künden,
wan dâz si an den triuwen mich verderben lât?
sî wil sich an mir versünden,
wizzent, daz ez iemer ûf ir sêle stât.
alles wandels ist si vrî:
swie si mich an fröiden irre,
got sî mir als ich der herzelieben sî!
ir vil froelîch stênden ougen,
diu hânt sô versêret mich vil senden man.
daz wil nieman mir gelouben:
dâ ist ouch der ungetriuwe schuldig an.
daz ist ir rôsevarwer munt,
den sî ûf mînen schaden spîset.
der hât an dien gantzen triuwen mich verwunt.