ii fuchs und wolf im eimer
eins mals kam ein fuchs gerant,
da er einen galtbrunnen fand.
er luoget vil fast darin.
er gedacht:< was mag das sin?>
zwen eimer darab hiengen,
die uf und nider giengen.
in einen eimer er do sprang.
der eimer mit dem fuchs nider trang.
der ander eimer gieng über sich do.
des ward der fuchs gar unfro,
won er muost beliben darin.
das was gar sin ungewin.
ein wolf kam darzuo geloufen.
er sprach:< ina woffen woffen!
sag an, lieber geselle min,
mich wundert, wie das müg sin,
das du in dem tiefen loch list
und dir doch nüt gebrist.>
der fuchs hofflichen sprach,
do er den wolf erst ansach:
< lieber wolf, ich sag dir das,
das mir all min tag nie so wol was.>
der wolf sprach:< lieber geselle min,
hilf mir ouch zuo dir hinin.>
er sprach:< uf min eid, das sol sin,
won du bist der best geselle min.
tritt in den eimer, das rat ich dir,
so kunst wol herab zuo mir.>
der wolf in den eimer sass.
davon der fuchs vil fro was,
won der wolf zoch mit dem eimer nider.
damit kam der fuchs herwider.
der wolf muost in dem brunnen sin.
das was gar sin ungewin.
do er nebent den fuchs kam,
do ruoft der fuchs in faltschlich an
und sties in darumb,
das er im nit endrunn
und dester faster wägi nider.
der fuchs sprach:< nu hin, ich kum nit wider
und lass dir vil wol wesen.
ich bin nu wol genesen.>
wer allen zungen geloubet wol,
der wirt vil dik herzleids vol
und wirt betrüebt an sinem herzen
und muos liden grossen schmerzen.
valsche zunge stiftet das,
das bruoder bruoder wirt gehas.
das selb der vatter ouch tuot.
böse wort werdent niemer guot.
den valschen ruochte, wie es gschäche,
das er sin fründ in kumer säche,
durch das er in fröiden möcht wesen.
vor im kan nieman genesen.
wer wil sin in der wolnüst,
die im nit erkant ist,
und si nit erkennen wil
und nit sicht, ob es si ein gewüs spil,
und gälich darzuo ziechen wil,
genüst er des, das ist nit vil.
wer züchet ab einer guoten statt,
da er sich mit eren wol begat,
und er da vil wol möcht bestan,
der dunkt mich ein unwiser man.
im möcht wol als dem wolf beschechen.
doch wil ich dawider nit me jechen.
ob einer zücht an ein statt,
da er sich mit eren wol begat
und si im ist vil wol kunt getan
und bewert von mängem biderman:
hätt der wolf also getan,
so möcht er noch wol sin leben han.