von zwein studenten.
man sprichet: guot geselleschaft
diu habe wol brüederliche kraft:
des phlâgen zwêne biderman,
biz ietweder ein sun gewan.
die wârens alters wol gelîch,
die gesellen wâren beide rîch
und wurben vaste nâch êren.
si begunden vaste mêren
ir eigen und ir varndez guot.
diu kint gewunnen ouch den muot
dazs holt einander wâren,
dôs nu kâmen zuo ir jâren,
zuo der schuole man si liez,
ir meister man von in gehiez
beide silber unde golt;
daz machte in den meister holt:
der muoste bî in wesen,
singen unde lesen
lêrte er die knaben wider strît.
daz triben si sô lange zît,
biz si verstuonden harte wol
swaz ein junger kunnen sol,
und darzuo in gesange
triben siz sô lange,
biz si die besten wâren dâ.
man sagete inz wære anderswâ
ein schuole von grôzer meisterschaft,
dâ wære phaffen kunst und kraft,
diu wære pârîs genant.
dô sprach der eine sâ zehant:
< triuwen, trût geselle mîn,
und wære ez der wille dîn
daz du mit mir woltest dar
und belîben dâ ein jâr,
des hetten wir immer mêre
beide vrum und êre.>
der ander sprach:< âne spot!
ich lobe es unsern herren got
daz ich ez an dir hân ervarn;
ich wil gerne mit dir dar varn.>
des gâben si dô beide
einander triuwe und eide.
dô si von schuole giengen,
ir veter si enphiengen,
di wâren an die strâze gesezzen,
und warten ir mit dem ezzen,
der eine sprach:< nu saget mir,
( kint,) waz meinet daz daz ir
hînaht komet sô spâte,
oder wes wert ir ze râte?
müget ir uns daz wizzen lân?>
der eine sprach:< daz sî getân,
wir wellen gegen schuole varn,
dâhin sult ir uns bewarn.
des hân wir sament beide
einander gesworen eide.
ez wære ein vloren arebeit,
die ir an uns hât geleit,
wir sîn ein jâr dâ phaffen sint.>
nu was in leit umb diu kint
und sprâchen:< kint, belîbet hie!
swaz uns unser vater lie,
daz hân wir wol gemêret;
ir sît des wol gelêret
swaz ein leie kunnen sol.
sô gevüegen wir iu wol
in disen jâren hie heime rât,
der wol nâch iuren êren stât.
ir sult niht ze schaffen
haben mit den phaffen.>
dô sprach der eine under in:
< daz wære ein michel unsin
daz wir umbe daz beliben
und unser tage alsô vertriben
mit arbeit und mit sorgen,
wir belîben wan biz morgen,
sô wellen wir ze vüezen gân,
ê daz wir lenger hie bestân.>
dô sprâchen aber die alten:
< nu müeze sîn got walten
daz ir dâhin strebet,
dâ ir mit kumber lebet,
vüert ir niht in der malhen,
ir werdet doch den walhen
ein vil unmærer gast;
si ahtent sîn umbe ein bast,
swer âne silber zuo in vert
und niht rîchelichen zert,
den habent si mit schalle
vür einen tôren alle.
ir sult mit zühten beiten,
biz wir iuch wol bereiten.
ir sît hövesche jüngelinge,
tuot rehte iurem dinge,
des hât ir vrum und êre.
wir hân niht kinde mêre,
unser vröude an iu lît.>
man bereitete in in kurzer zît
ros, büecher und gewant.
zwêne knaben man mit in sant
die ir schône phlâgen
swâ si des nahtes lâgen,
daz si ir silber niht verlürn
und in guote wirte erkürn
und daz si nerten rîchelich
unde doch bescheidenlîch.
die juncherren dô niht biten,
mit urloube si dannen riten,
der kinde vetern beiden
was ez ein hertez scheiden,
daz si dô tâten von in.
si riten alles dâhin
mit grôzen vröuden âne haz.
nu kâmen si gein arraz
in die guote stat geriten.
dô gruozte si mit guoten siten
ein vrouwe diu von bade gie
mit ir tohter, diu niht lie
ir gruoz dâ belîben.
swaz man von reinen wîben
mac gesagen in aller wîse
ze lobe und ze prîse,
dâ wârens vollekomen an.
die selben zwêne jungen man
dankten alsô schône
mit mangem gotes lône,
diu muoter was gar siuberlich,
der megede der wart nie gelich
an tugent und an wirdecheit,
si was ze wunsche wol bereit.
dôs der eine rehte ane sach,
ze sîme gesellen er dô sprach:
< hâstu die maget wol gesehen,
sô muostu mir von schulden jehen,
dazt nie gesæhe schoener wîp.
ich muoz verliesen hie den lîp
und an vröude gar verderben,
ob ichs niht mac erwerben.
nû lâ dir niht sîn ze gâch
und rîten alles hinden nâch
und merken wâ si inne sî
und herbergen dâ oder dâbî,
biz wir si rehte gesehen.>
< du redest wol, ez sol geschehen!>
nû si in daz hûs trat,
den wirt er vor der tür bat,
ob er des hûses wielte,
daz ers hînaht behielte,
der wirt sprach:< ich bin ein man
der ze koufe niht enkan;
ir sît lîhte koufliute,
ein rede ich iu bediute:
ist daz ir hinne geruochet sîn,
beidiu brôt unde wîn
daz muoz iu wesen undertân
und swaz ich gemaches hân.>
< genâde, her, des wær ze vil,
ein rede ich iu bescheiden wil:
wir hân des muot gar gewis
hinzer schuole gein pârîs.
erloubet uns hinne ze sîn.
beidiu brôt unde wîn
und swaz man darzuo haben sol,
daz gewinnen wir harte wol
und baz dan kein koufman.>
dô sprach der wirt:< daz sî getân:
ich schaffe iu guoten gemach,
liute ich lieber nie gesach.>
dô er vernam die mære,
daz si dinnen solten sîn,
er sprach:< trût geselle mîn,
nu schaffe uns umb die koste wol,
daz ich dirs iemer danken sol.
brinc uns wîn unde mete
des aller besten von der stete
dem wirte und sîme gesinde,
daz ich daz vroelich vinde.
ob dich der koste bevilt,
ich gilte ez eine, ob du wilt.>
der geselle ez wol bedâhte,
wîn unde met man brâhte,
daz sîn daz hûs het genuoc.
der maget man eine lade dar truoc,
darinne ein schoener salter lac.
diu vrouwe diu des hûses phlac
diu gebôt der tohter daz si las.
ichn weiz wie ez geschriben was
daz si daz wort niht rehte vant.
in nam der schuoler in die hant
und las als ein gelêrter man.
diu maget sprach:< daz ich niht kan
sô rehte lesen alsô ir;
her, nu überhoeret mir.
mich sleht mîn vrouwe sêre,
swen ich daz wort verkêre.>
dô begunde diu muoter lachen;
si sprach:< und möhte er machen
daz du læsest alsô er,
sô wære er dir wol komen her
und überhüebe dich grôzer slege.
her, nû gât mit ir ab dem wege
under die louben vür die tür,
dâ gât mit einander vür,
dâ irrent iuch die liute niht
noch der rouch und ist dâ lîht.>
nu er kam von den liuten baz,
ich wæne er tete ez âne haz,
er solte ir den salter sagen,
er begunde ir sînen kumber klagen
und sprach:< liep juncvrouwe mîn,
iuwer eigen wil ich sîn,
iur minne kan mich twingen,
juncvrou, lât mir gelingen
durch iuwer zuht und êre
loeset mich von herzen sêre
und von dem kumber den ich hân;
ir sult mich niht verderben lân:
sô lobe ich iuwer tugende,
iur schoene, iur zuht, iur jugende.>
< her, wie künde daz geschehen!
ich hân iuch nie mê gesehen
und müeste umb die schulde
mînes vater hulde
verliesen und der muoter mîn.
nû wâ solte ich danne sîn!
darzuo vlür ich mîn êre.
ich wil iu iemer mêre
gerne tragen holden muot
ez sî mir übel oder guot,
swaz aber iu darumb geschiht,
ich wâge mîner êren niht.>
er solt sin salter lêren;
er begunde ir vaste mêren,
daz ir ê niht was bekant,
biz si gevie der minne bant.
er treip ez alsô lange,
biz daz der minnen zange
si zôch in ir stricke.
si tâten mange blicke,
ir herzen sich enzunden,
daz si niht enkunden
ir ougen wenden herdan;
si sâhen einander an,
biz in der sin gar gesweich;
si wurden varlôs unde bleich.
des twanc si der minne bant,
sîn geselles alsô sitzen vant;
er zürnete im vil sêre,
er sprach:< wildu dîn êre
hie verliesen und dîn leben
umb dirre maget minne geben!
swer sol sô sêre erbleichen,
ez sint der minne zeichen,
diu erkennet wol ein wîser man.>
den gesellen nam er herdan
und sprach:< juncvrou, hât guoten muot!
unser lîp und unser guot
daz muoz allez hie bestân;
iur beider wille muoz ergân,
und daz ir doch niht sêre
wâget iuwer êre:
iur tougen werdent niht gesaget.>
dô begunde vröuwen sich diu maget
und gewan ir varwe wider.
si sâzen zuo einander nider,
biz in ein knabe seite,
daz ezzen wær bereite.
nu was der wirt ein hövescher man
und behielt sîn zuht daran
daz ers der megede niht verstiez
und si guotlîchen hiez
mit dem knaben ezzen,
bî dem si was gesezzen.
daz was sîn beste rihte,
vil dicke ers ane blihte.
der ander geselle, der ouch dâ saz,
niemans er dô vergaz,
er gap in allen sant genuoc,
des besten wînes man dar truoc
den man veile vinden kunde.
gar wol er in des gunde,
des wirtes hûsgesinde
trunken al geswinde,
dazs trûrens vergâzen.
dô si nâch ezzens sâzen,
er vrâgte si der mære,
war ir wille wære.
< wir wellen hin ze pârîs varn
und müezen uns des bewarn
daz wir uns wirte erkiesen,
bî den wir iht verliesen,
unde wil iu sagen wie:
wir vüeren mit uns hie
des wir bedürfen ein jâr.>
dô sprach der wirt:< und ist daz wâr,
sô sol ich iuwer wol phlegen,
ich wil iuch in mîn kamer legen
dâ iu niht gewerren mac.
sît sicher biz an den tac.>
dô wurdens vrô des muotes
und vröuten sich des guotes
daz si dâ ligen solten.
ez gie rehte als si wolten:
slâfen giengen si zehant,
diu maget ir triuwen wart gemant
daz si iht vergæze
und niht ze lange sæze,
man bettete in harte wol,
als man rîchen gesten sol,
an der kamer ende.
der wirt lac an der wende,
an einem orte lac diu maget,
von der ich iu vor hân gesaget.
nu leiten si sich balde nider,
des wirtes kneht gie hin wider;
er sprach:< her und vrouwe mîn,
ir sult niht langer hie vor sîn,
daz ir die geste iht wecket
und ûz dem slâfe erschrecket.
si sint müede und hânt geriten.>
< des mahtu mich lîhte erbiten>
sprach der wirt sâ zehant.
er nam die vrouwen an die hant
und die maget wolgetân
und giengen mit einander dan.
nu was ein kint von ammen komen,
daz het diu vrouwe ze ir genomen
und satzte ez vür ir bette nider
und leite sich zem wirte sider;
ze slâfe si vil sêre vie.
der schuolære zer megede gie.
diu enphienc in minneclîch,
si wurden beide vröudenrich
und hetten kurzewîle vil.
die rede ich iu kürzen wil.
der ander geselle aleine lac,
keines slâfes er dô phlac.
er gedâhte:< ouwê ich boeser man,
daz ich niht erwerben kan,
und daz mir kein êre widervert,
und halp ez mîn ist daz man zert.>
dô er daz alsô trahte,
nu enweiz ich waz ez machte
daz diu vrouwe herûz gie.
der schuolære die wigen gevie
und satztes vür sîn bette nider.
dô nû diu vrouwe kam herwider
und wolte sich zem wirte legen
und dâ ir gemaches phlegen,
der schuoler nam daz kindelîn
und zôch ez bî dem ôren sîn,
daz ez weinen began,
diu vrouwe gie zer wigen dan
und hiez daz kint swîgen wider
und leite sich zem schuoler nider
und wânte ez wære ir bette.
nu seht, wâ si sich hette
zuo im nâch hin an geleit,
der schuolære vil gemeit
tete rehte als ein man
der vrouwen wol dienen kan,
und lie si niht müezic ligen.
si sprach:< des hette ich mich verzigen
daz du iemer rüertest mich;
sô vol getrunken sach ich dich.>
si kuste in und erbôt imz wol.
des wart sîn herze vröudenvol;
schiere greif er aber darzuo.
si sprach:< ich wil dir morgen vruo
ze trinken geben guoten wîn;
wildu dâvon sô biderbe sîn,
dir zam nie trinken baz.
wildu ich koufe dir daz vaz,
daz ez dester lenger an dir wer.>
under des gie der geselle her -
in dûhte ez wære lîhter tac -
der bî der juncvrouwen lac,
und wolt ze sînem bette gân.
dâ vant er die wigen stân
und hôrte die vrouwen und den man.
dô kêrte er balde wider dan
unde gie vil balde wider
und leite sich zem wirte nider.
dô sprach der wirt:< wâ wær du hin?>
< du weist wol wâ ich gewesen bin:
ich bin der megede bî gelegen
und hân grôzer vröuden gephlegen
mit ir minne vil guot.>
dô gewan der wirt grimmen muot:
< du bist trunken als ein hunt!>
und sluoc den schuoler an den munt.
er wânte ez wære sîn wîp.
der schuoler gedâhte:< sam mîn lîp!
mîme gesellen ist leit,
daz mir sô grôziu höveschheit
von der maget ist geschehen,
ich wil durch zuht imz übersehen
und wil mich zuo im slâfen legen.>
der wirt werte imz mit grôzen slegen:
er sluoc im zwei mit ebicher hant,
daz ers harte wol enphânt.
< sît dich des slahens niht bevilt,
ich gilte dir ez ob du wilt!>
den wirt er bî dem hâre nam
und der wirt den gast alsam:
si rouften sêre beide.
dô wart der vrouwen leide.
si sprach zem schuoler:< hoerstu mich?
unser geste roufent sich.>
nu verstuont er sich der mære
wie ez ergangen wære.
< ein lîht!> sprach er,< daz wir sehen
waz den gesten sî geschehen.>
diu vrouwe nâch dem lihte gie,
der schuolære die wigen gevie
und satztes vür ir bette nider,
sînen gesellen zôch er wider,
harte lîse daz geschach.
si leiten sich an ir gemach,
über ir houbet zugens ir gewant.
diu vrouwe kam sâ zehant
und brâhte mit ir daz liht.
dô si den wirt sô sitzen siht -
im was diu hûbe ab gezart
und des hâres vil ûz der swart -
si tete vür sich einen segen
und sprach:< got müeze unser phlegen!>
gein dem herzen sluoc si sich.
si sprach:< wer hât geroufet dich?>
< daz hâstu tiuvelin getân!>
< triuwen nein ich, lieber man!
solte ich hân geroufet dich,
und du hînaht sô tugentlîch
bist gewesen wider mich!
du würde doch sô vröudenrich
in einem ganzen jâre nie.>
der wirt hin mit dem lihte gie
dâ sîne geste lâgen,
swies keines slâfes phlâgen,
doch tâten si dem gelich
als ob si sliefen stæteclich.
dô er si alsô ligen sach,
zuo der vrouwen er dô sprach:
< die geste sint unschuldic dran,
der tiuvel der hât mirz getân,
der hât uns beide betrogen,
wie hâstu mich sô angelogen,
ich wære hînaht gemelich!>
diu vrouwe diu verstuont sich,
si sprach:< wir müezenz lâzen sîn.
nû swîc durch den willen mîn,
dazs die geste iht werden innen;
si varent morne hinnen
und wizzen darumbe niht,
vrâge aber ieman dâvon iht,
sô soltu sîn lougen.>
dâmit zergie daz tougen.
dô ez tagen nû began,
die schuolære die schieden dan
mit urloube ûf ir strâze;
si lachten âne mâze
von diser gemelîcher tât
und sich des gelückes rat
und ir sælden schîben
alsô liezen trîben.
nu râte ich mînen vriunden wol,
der vremde geste behalten sol,
daz er ir anders wol phlege
und si niht in sîn kamer lege
und si anders wol besehe,
daz im niht als dem wirt geschehe,
tuot er daz, ez wirt im liep,
wande state macht den diep.