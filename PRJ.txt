processus juris.
in dem namen der heÿligen und unteilpern trivaltikeit amen /
von ordnung ze reden / besunder zuo angedingten freüntlichen
rechten so wöllen alle die die in disem puoch lesen aufmercken wz
sÿ lesen / und nicht sorgen wa dz geschriben stee oder wer das
geseczt habe. dann söliche allegationes / das ist anzeÿgen wa
ÿedes grüntlich außgee / nicht von unwissen des tichters / sunder
von kürcze und verkerens wegen außgelassen sind / und
nachvolgen dem meister seneca. non cura quis dicat &c. nit acht
wer dz sag. sunder wz geseczt werde. et rosa ex spinis orta
nequaquam plasphematur. und als ein wolschmeckende rose auß
einem groben dorn nit verachtet würt. also wirdet auch ein guote
ler von einem schlechten menschen außgangen in des weisen
menschen gehörde nit verachtet.
als eins ÿeden fürsichtiger /
also eins ÿeden außsprechers oder getichters ist die ordnung und
ein ÿede ordnung würt geschickt in ein ende. quia finis concludit
omnia. dann das ende beschleüßt alle ding / a fine etiam omnia
denominanda sunt / es sind auch alle ding nach dem ende zu
benennen / et qualem te jnvenio talem te judico / und welchen ich
dich vinde / denselben urteil ich dich. &c.
darumbe so ordenier eÿn yeder redner und tichter in seinem
gemüt das ende seiner red und getichtes. und ist zweierleÿ end
propinquus et remotus. nahen und verr / oder entlich ende. nahen
als ein ÿede rede oder begerung hat ein ennde. das verr oder
entlich ende / ist die beschliessung
ein harpffer oder spilman hat vier eÿgenschafft / des ersten
macht er eÿn preamel
oder vorlauff dz er die leüt im
auffzemercken bewege. darnach macht er guot under schidlich tackt
und mensur das er dÿe vorbewegten frölich und unverdrossen
mache darnach begert er gab die würt im gewonlich als er guotes
oder arges gemacht hat. darnach behelt er die gab.
also sol eÿn ÿeder redner die vier eÿgenschafft auch an im
haben.
zum ersten ein vorred zuo tuon mit züchtigen ganczen
verstentlichen worten / nach gestalt der personen die in zuohören
begeren &c. darnach seÿn klag / meldung / oder begerunge / kurcz
lauter und gar bewerlich darseczen. kurcz dann lange wort oder
geschrifft macht verdriessen. lauter / dann verdeckte wort machen
große jrrung / bewerlich das dein klag oder deÿn begerunge /
beweret oder
gerecht seÿ. nachdem er also geredt und
fürbracht hat / so pitt er das dar auf zÿmlich und gepürlich ist. und
was im dann zuo antwurt gegeben oder gesprochen würt das behelt er.
welcher dz recht suochet der sol sein veste weiß und greülich oder
ernstlich. jus querens. sit firmus. sapiens. atque crudelis. nichcz
darjnn nachgeben.
sich alweg wol underrichten und bedencken / das er seinen
anfang / mittel und ende geleich auf einander secze.
laß im seine wort oder schrifft nit verfahen / verendern noch
verkeeren.
gib und leg zuo eÿnem ÿeden sein predicat dz ist der titel des
standes / als einen römischen
keÿser oder künig.
allergenedigster durchleüchtigster / großmechtigster fürste und /
herre. ewer keÿserlich oder künigklich maiestat &c.
einem erczherczogen. durchleüchtigster fürst und herre / ewer
fürstlich genade
einem margrafen oder schlechten herczogen. durchleüchtiger
fürst und herre ewer fürstlich genade. einen graffen von
herczoglichem stamme. hochgeporner und ÿeden ewer genade.
einem freÿen edler
einem ritter. strengen und vesten.
einem edlen turnierer. frummen und vesten
einem schlechten edelman vesten und erbern. einem
burgermeÿster und rate fürsichtigen ersamen / erbern und weÿsen
darnach und die stat ist. einem bawren bescheiden. einem babst.
allerheiligster vater / ewer heilikeÿt einem cardinal
oder
patriarchen oder erczbischoff. hochwirdigster in got vater und
genedigster herre. ewer väterlich oder fürstlich genade.
einem bischoff oder gefürsten abbte des reichs. dann nit ein
ÿeder gejnfelter abbt ist gefürstet / sunder dÿe die ire regalia als
ander fürsten haben / dz seÿn die vier abbte tumprobst. techant.
erwirdiger genediger herre. einen doctor / hochgelerter oder
wolgelerter. einem priester. ersam &c.
rede mit der zungen / nicht mit den henden / halt deÿn haubt
stett / red senfftmütigklich mit milter stymm / quia discretio est
mater virtutum / dann zucht und bescheidenheÿt ist ein muoter
der tugent / und als verr er mag so secz zuo seiner red ettliche
beÿspil oder urteil / dann dardurch würt er ser gelobt und weiß
gezelt. er zeücht auch dÿe aufmercker damit an sÿch. und ist das
er mer dann ein ursach hat so secz dÿe treffenlichsten zuo leczst.
dann gewonlichen das leczst dem menschen vernemlicher und
einfelliger ist zuo behalten dann das erst.
laß seinen widerteÿl außreden. redt er jchcz das er bezewgen
wölle so sprich nit mer protestor / oder protestamur / jch pit euch
das zuo gedencken / oder wir piten eüch &c. und vor allen dingen
laß sich mit nichten erczürnen / vermerck behende / gib nicht
schnell antwurt / dann sit omnis homo velox ad audiendum / ein
ÿeder mensche seÿ behend zuo hören / aber treg ze reden und ze
hören
wann der zoren des mannes würckt nit die gerechtikeÿt
gotes.
hie nach volget wz ein gericht seÿ / und wer zuo dem gericht
gehöre
gericht ist eÿn werck do dreÿ person zuosamen kommen in recht /
das ist ein richter. ein klager / und ein antwurter / und heist in
latein judicium.
richter ist einer der die fürprachten sachen underscheÿdet / oder
entlich urteilt und richtet. und heÿsset richter von der gerechtikeit
als ein recht richter. dann wenn er nit recht richtet so heist er kein
richter / und heist zuo latein judex. und sind dreierleÿ richter /
ordinarius / ördenlicher richter / die haben eigen gerichtes zwang /
als bebst. keÿser. künig
bischoff fürsten / pröbst / dechant
vögte und burggrafen &c. / delegatus / nachgesaczt richter die sich
geprauchen eines entpfolhen gerichtzwangs als die commissari
eines pabstes oder eÿnes keÿsers / arbiter verwillkürt richter auf
dÿe bede teÿl sÿch mit willen vereÿnen / als durch compromiß
oder anlaß / und wenn ein öberer ordenlicher richter seinem
commissari und nachgesaczten richter gewalt gibt ander richter
auch nach im zuo seczen und subdelegiren / die heissen subdelegati
advocatus / oder patronus eÿner der ein sach beschirmet / als ein
anweÿser / ein verleümter dz ist jnfamis / ein plinder das ist cecus
/ ein knecht dz ist servus / ein münch daz ist monachus. ein kint
dz ist puer / ein geregelter chorherre das ist canonicus regularis /
ein
priester daz ist sacerdos / sol ir keiner advocat patron
noch anweiser sein / dann ein münch oder chorherr in sachen irer
kirchen und von gepot irer äbbte und oberer dÿe mügen advocaten
sein. ein priester mag in vier sachen advocat seÿn in seiner eÿgen
sache / jn seiner kirchen sach / jn seiner nechsten freünd sache / und
in einer ellenden weÿßloßen person sach / als einer wittiben
waÿsen oder lamen.
assessor. einer der beÿ einem richter siczt und in underweÿset
ob der richter nit schriftweiß ist. der heÿßt ein beÿsiczer.
procurator. gewalthaber / einer der von gepot oder liebe seines
herren / oder aber guoten freündes ein oder mer sach zuo in beÿden
an sich oder auffnÿmet. ritter / frauen / penig
jn ächt / oder
aberächt. kind / pauren sullen nit gewalthaber sein / und das
merck als stettig procuratores / oder weÿbel eÿnes gerichtes
auditor / einer der die sach gar / oder aber einen artickel / als
zeügen / oder einen krancken durch befelnuß eines richters verhört
/ und heÿßt ein verhörer oder commissari
notari offenschreiber beÿ dem richter gericht. klager antwurter
zewgen. advocat. procurator. oder auditor zuo sein / steet in
gewonheÿt und ordnung des landes. actor ein klager. actores vil
klager. reus ein antwurter / rei vil antwurter testis ein zeüg.
testes vil zeügen. unverscheidenlichen / das ist in solidum.
jurisdictio. gerichtszwang substituere procuratores ander
gewalthaber seczen.
kurcze ordnung des gerichtes.
der richter sol dem antwurter fürpieten auf einen genannten tag
und zeit / und als er kommt in des klagers begerung / dz ist libell
schrifftlich geben darauf im der antwurter ein bedencken nÿmt
sich mit dem klager gütlich zuo vertragen oder rechtlich mit im zuo
kriegen und als das bedencken geendet / und dÿe sache gütlich nit
vertragen ist. kommen bede teÿl widerumb für gerichte / und hat
der antwurter nit außzüg damit er dem gerichte entweÿchen müg /
so sol er dem klager antwurten. das ist seÿn bekennen oder
laugnen / und sölch bekennen oder laugnen dz heÿßt litis
contestacio / des kriegs oder des rechtens andingung. und so sÿ sich
also gegen eÿnander angedingt haben / so sol der richter von in
nemen den eÿde calumnie
das ist vermeÿden alle valscheit.
darnach auf den eÿde sÿ fragen und verhören nach notturfft umb
die haubtsach nach dem articuliern beid teÿl / und machen
replicaciones / widerred. exceptiones / außzüge / dupliciren.
tripliciren. quadrupliciren / dz sind schrifften oder rede damit
einer den andern sein allegacion. ursach. einred. oder
andersprechen will / nach dem und die sach groß oder klein ist.
und ÿedes teils notturfft eÿschet es leiden auch die teil auf das ir
gezeügen brieff und alle ir notturfft und jnterrogatoria geben das
sind eines teils artickel darauf man des andern teils zewgen auch
fraget. nach dem allen werden geöffnet der gezewgen sage / in
gegenwurtikeit beÿder teÿle. darczuo auch ÿeder teil seÿn notturft
gepraucht und redt. und als dann beschliessen
beÿd teil und
seczen das zum rechten / so sol sich der richter genuogsamlichen
underweysen lassen und dÿe sach entscheiden mit seiner urteil /
von der ob sÿ nit gerecht ist ÿetweder teÿl sich beruoffen und
appellÿeren mag. die ordnung ist begriffen
judex primo renuncciat / et post hoc liber illi fertur / et jnducie
dantur de re que petita / lis contestatur / sequitur calumnia partes
querantur testes / ac instrumenta sequantur / producti
manifestentur / super hÿs placiture / diffinitiva post hec sentencia
detur / que mala si fuerint / datur appellacio partis erklerung der ordnung
cjtacio oder fürgepot ist ein anfang einer ÿeden sach / also dz
nach jnnhalt der gesachten rechte die sache durch die citacz und
fürpot angefangen ist und wer das sich ÿemand nach dem fürpot
seczen und ziehen wölt das hat nit krafft dann in das fürpot
begriffen und fürkommen hat und ist schuldig umb dÿe sach alda
zuo antwurten.
und man sol und mag eÿnen ÿeden zuo dreÿen malen umb ein
sach fürpieten / iedes mals zuo. xiiii tagen / doch ist pesser und
gewisser man secz und benenn im in einer citacion dreÿ tag. als.
xlv. tage / xv. für den ersten xv für den andern. und xv für den
dritten und leczten rechttag / und das heÿst citatio peremtoria / ein
entlich fürpot.
und ein ÿeder nachgesaczter richter sol die commission im von
seinen öbern zuo gesant in die citation und ladung von wort zuo
wort seczen
der richter sol nÿemandt citiren noch urteil sprechen an gepoten
feÿrtagen dann es
hat nit krafft. und ist ze mercken das
dreÿerleÿ feirtag sind / solemnes hochczeitlich dÿe in der ere gotes
und der heÿligen alte herkommen sind / und an welchem auch die
priester dem volck löblich singen / predigen und verkünden / und
ob die partheÿen darein verwilligten / dennoch hat es nit kraft
rustice pawren feÿertag / dÿe von nucz und notturfft wegen der
menscheÿt herbracht sind / als die zeÿt der erndt und auch des
winters. doch wenn dÿe partheÿen das verwilligen so hat es kraft /
repentine sind nit in gewonheÿt / als da ein fürst den tag seiner
gepurt eret / oder den tag der gepurt seÿns suns / oder aber den
sÿg seÿner veinde.
komt und erscheint der antwurter nicht so heist er ungehorsam dz
ist contumax. und als dann sol der
richter auff des klagers
begern richten über jn / als über ein ungehorsamen mit dem pan
oder sunst nach gestalt der sachen ist im anders das fürgepot
rechtlich verkündet / und wendet in nit eehaffte not / das ist
ungeferlich gefencknuß / siechtum / die weder zuo kirchen noch zuo
strasse mag geen / und herren not / und wilde wasser / und der beÿ
dem lande nit were ungevarlichen.
declinare forum. heÿst die sach in eÿn ander gericht ziehen.
defendere beschirmen.
respondere antwurten.
inmutare procuratores. die redner verwandlen
processus. gerichczhandel.
jnhibitio verpotbrieffe
non conparere. nit erscheinen
conparere erscheinen
accusare versagen
accusare contumaciam die ungehorsamen beklagen.
erscheÿnt aber der antwurter und der klager auß beleÿbt / so sol
er warten. und geit man im ein spectancz / so sol im der klager
dÿe scheden abtuon / und sol begeren in der klag / und des gerichcz
ledig zuosprechen darnach und die sach ein gestalt / und groß oder
klein ist.
jnterpellare / da ein teÿl / ein fürpot oder ein züg zuo erlengern
durch eehafft not von dem gericht zuo rechter zeÿt erlangt / und dz
dem widerteÿl verkündet / und ander tag benennet.
prorogare / do eÿn oberster richter ein genad / freÿheit oder
auffschlag einer sache erlengert.
suspendere do man ein sach oder recht auff schlecht.
erscheint aber der antwurter und gepüret im außnemunge / das
ist excepciones oder einrede die sol er tuon ob er will. und
außnemung das ist excepcio / ist zweierleÿ eins heißt dilatoria /
durch die allein die sach verzogen und nit geendet wirt / als do der
antwurter außnÿmt / das ist excipiert wider dem richter das er
verleümt / jm pann jm argwenig oder sein veind / und villeicht des
klagers freünd seÿ &c.
des geleichen wider den klager oder sein gewalthaber / oder den
gewalczbrÿeff dz ist procuratorium oder mandatum / oder wider
den gerichczzwang / oder wider die commission oder citation &c.
und wenn er die hat so würt er nit mer dann des gerichtes auff das
male ledig. und nicht der klage.
dz ander heist excepcio peremtoria die die klag und die
meÿnung des clagers dempt und nÿdertruckt. als da einer
angeclaget wirdet umb eÿn schulde. er antwurt also jch pin on
laugen ich pin dir das schuldig gewesen. du hast mirs aber
nachgelassen oder ich pin mit dir vertedinget oder eins worden das
du mich darumb nit rechtvertigen noch anlangen solte. und so er
das kund macht so würt er der klag und des gerichts ledig
gesprochen.
hat aber der antwurter der obgeschriben außnemung keÿne
damit er dÿe sach dannen noch ab im schÿeben müge. so ist er
rechtlich schuldig dem klager zuo antwurten. und sol im dye klag
geschriben geben werden als durch und in eÿnem libelle / das sol
der klager ist es eÿn sach die man pillichem geschrifft gibt von
stunden den richter antwurten
und als dann sol der richter das
und darzuo xx tag dem antwurter geben. jn den er sich bedencke ob
er der klager weichen oder der widersteen wölle. was ein libell seÿ.
libell ist ein geschrifft darjnn einer rechtlich begegnet oder
rechtgefertiget würt. die do jnnhaltet die person des richters / die
namen des klagers und des antwurters / und die sach die begert
würt und ursach der begerung.
und sol gar klar / schlecht und lauter gemachet sein das der
antwurter gar eÿgenlich versteen müge warumb er doch
angelanget werde. wa es aber nicht also were so mag man dareÿn
reden / und ist im nitt schuldig zuo antwurten als lange piß das also
gemacht würt / und mag der antwurter dem klager umb söliche
versaumnuß umb
sein exspenß und koste zuo sprechen. dann
der clager sol mit gefaßtem schilt in dz recht steen.
jtem es ist grosser underschid in dem klagen zuo seczen / nach
dem ein klag vil mer den die andern gefreÿet ist. als umb
entseczung einer gewer on recht. das heÿst spolium ein besuoch auff
eines andern grund und poden / heÿst possessorium. umb grund
und poden / heÿst petitorium. umb jnczicht oder mißhandlung.
heÿst / actio jniuriarum. umb missetat / heist / actio criminalis.
umb zehenden / heÿst actio decimarum / und ist auch grosser
underschid under den personen die gegeneinander in recht steen /
davon vil zuo schreiben were / aber es ist eÿnem laÿen vil zuo jrrig /
darumb so sol der klager sich vor gar wol mit weÿsen gelerten
lewten underreden und ermessen jn welchen weg er seÿn
klag
darseczen und bringen müge / und auch alleweg angesehen die
landtleüff und gewonheÿt / so mag auch der klager zuo zeÿten sein
klag von kürcz wegen / nicht in libels weÿß / sunder pre modum
poste sumarie darlegen / das hat alles besunder forme / als denn
die procuratores der gesaczten gerichte besunder formulari darzuo
haben &c.
so nun die xx tag vergangen / und die partheien mit einander nicht
vereÿnt sind / so kommen sÿ wider für gericht / und bekennen oder
laugnen da der antwurter dem klager auff das libelle und durch
sölch bekennen oder laugnen so würt die sach erst im rechten
rechtlich verfangen / und der krieg angedinget / und heist litis
contestacio.
und ist zuo mercken das alle obgeschriben
außnemung
wider den richter / gerichtes zwang der klager procurator.
anweiser / commissio procuratorium oder citation süllen beschehen
vor litis contestationem / als ÿecz gevielt ist / dann sÿ werden
hernach nit gehöret / und haben auch nit mer krafft.
mer ist zuo mercken / wil der antwurter von dem klager
widerrecht haben / dz heist reconvencio / das sol er auch vordern
vor litis contestacionem / und wenn der klager sein libel oder
jnformation auch übergeben hat so würt es ein rechtsacz und mit
einander zuo geen / dann tet er dz nit vor litis contestacionem / so
mag er das nit mer tuon piß des klagers sach ist vollendet.
und von stund als der krÿeg und dÿe sach also contestiert und in
recht verfangen ist
so sol der richter beÿden teÿlen erkennen
und geben den eÿde der do heisset juramentum calumnie / der
steet also. der klager sol gelauben seÿn sach gerecht sein / deß
geleichen der antwurter. und wenn er gefraget die warheit sagen
wöll / und sich auch keÿner valschen geczeügknuß geprauchen
noch behelffen / noch züg und täg das dÿe sach verczogen werde
begeren wölle. jtem ÿeder teÿl sol schwern das er nichcz geben
oder verheissen hab / noch verheÿssen oder geben wölle / darumb
das urteil für in gesprochen werde.
und welcher teil nit also schwern wölte der hat sein klagen oder
laugnen in der sach verlorn. und der eÿd ist darumb erfunden und
auff gesaczt das die lewt sich wol bedencken und nit gering
schwern / sich guoter sachen haben zuo gelauben.
nach dem eÿde sol der richter dÿe partheÿen forsthen und
verhören / und süllen die advocaten der partheÿen die artickel
darauf man ÿeden teil fragen sol machen / und dem richter geben /
und sölich artickel süllen das vorübergeben libell gar lauter
erkleren / wie / warumb / was / wenn / wa dz geschehen seÿ. wer
dabeÿ gewest sei / nach dem und dann die sach gestalt ist / und
was also ÿeder teÿl bekennet das sol verzeichnet und beschriben
werden von den advocaten die auch darbeÿ sein süllen / und alles
das der antwurtet in recht bekennet und vergicht das wider in ist /
damit ist er überwunden wes er aber laugnet das gepürt dem klar
zuoweisen.
jnterrogare forchen oder fragen
examminare verhören oder behören
confiteri bekennen
negare laugnen.
zuo mercken in welich weg einen sein verjehen und bekennen
schaden bring oder nit.
einer der under xiiij jaren ist / bekennet er jchcz wider in das
schadet im nichcz.
einer der durch genötte vorcht jchcz bekennet schadet im nicht.
einer der auß jrrung jchcz bekennet und möcht die jrrung
beweren das schadet im nicht.
einer der jcht bekennet das mit im were gelaubt man im nicht.
einer der ausserhalb seines widerteils oder des selben
procuratores jchcz bekennet schadet im nicht
einer der nit gancz lauter bekennet alles das wider in
fürgehalten wirdet schadet im auch nicht
einer der icht bekante das nit naturlich in ere. als das einer sein
sun wer oder lebendig were und erfünde sich das der selb zehen
jar ellter dann er / oder tod were schadet im auch nicht.
ein edle oder fürgenge person die durch jrrung oder einfeltikeÿt
ichcz bekannte und bewert anders / schadet im nicht.
einer der jcht bekennet von dem der krÿeg nicht ist / das schadet
im nicht.
und darumb kumt es offt das man die partheien bede oder eine
widerumb oder anderweit verhört darnach und die sach gestalt ist
/ und das heist resumiert.
und ist ze mercken das sölch obgemelt fragen und verhören der
partheÿen müntlich geneinander nit alweg beschicht dann es ist nit
in einer ÿeden sach recht / alleÿn in den sachen die die sel antreffen
sol man mund gegen mund verhören.
so ist es auch allenthalben nicht gewönlich / dann mund gen mund
/ schrifft gen schrifft.
nun ist zuo mercken ob der antwurter laugnet / und wÿe der
klager das bringen und beweisen sol.
probare weÿsen
probacio weisung
durch frische oder ware kuntliche tat der geschichten / das heyst
per evidenciam facti als einschub oder da eÿn priester kinder in
dem hauß hat / das gibt urkund das er unstät ist / das ist
jncontinens / durch beschawung des leibs / das ist per aspectum
corporis / als umb junckfrauen und leümund und umb wunden.
durch leümden / das ist famam / als mit nachgepawren und
gemeÿnem ruoffe / nicht mit hauß volck / erhalten / oder wenig
personen. es sol gemein und vil leüten berümt
und kund sein.
durch eÿd schwern / das ist per juramenti dilationem / als der
klager oder antwurter / sein jehen oder laugnen bestett ob es im
erteilt würt.
per presumcionem / das ist do einer auß ettwas geleÿchnuß / jm
in seinem gemuote fürnÿmt / dem seÿ also. &c. und ist vierley.
einer der einen man sicht siczen oder steen beÿ einer frauen und
mit ir reden / der sol nit argkwonen oder im fürnemen das er von
leiplicher werck wegen mit ir rede / das heist presumpcio
temeraria / und tauget nicht im rechten.
einer der einen sicht nackent beÿ eÿner ligen / oder sicht in offt
und dick in ein verleümtes hauß geen / oder hört vil von im sagen /
heist presumcio probabilis / wie wol das gar nahent beÿ dem zil ist
/ ÿedoch sol der richter darauff nit urteÿlen / dann dÿe
weisung sol gar lauter sein / dz man fleÿsch in fleisch gesehen hab.
es wer dann dz dÿe zweÿ die bei einander weren mit eÿnander zuo
krieg kemen / und eÿns dem andern des beweisen laugnet &c. so
hat es underschid. einer der eÿnen seine pfand widergibt da beÿ
ist fürzenemen er hab in beczalt / und heÿst presumcio violenta
und beüget den richter darauff zuo urteiln. es werd dann anders
geweÿset / ein fraw hat lange zeit beÿ einem mann willigklichen
gewont und sprech sÿ were nit mit irem willen im gegeben oder
verheÿrat worden / heist presumpcio necessaria / und tauget nicht.
durch zeügen dz ist per testes / jn einer ÿeden sach sein genuog
zwen oder dreÿ zeügen die tugentlich sind. quia in ore duorum vel
trium stat omne verbum. dann in zweÿer oder dreÿer munde
besteet ÿedes wort.
knecht / frauen under xiiij jaren
unbescheÿden / pübisch / toren / unbesinnet / verleümt leüt / arm
leüt dÿe öffenlichen nach dem almuosen geen / keczer / pennig /
ächtig / heÿden / juden / geschwister get für und undereinander /
gedingt eehalten und dÿener für ir herrschafften. ein leihe wider
ein priester mügen nit zeügen sein / zeügen darstellen producere
testes.
dje zewgen sol man dar oder fürstellen nach litis contest. und so
man zuo weisung zuogelassen dz ist admittiert würt / und die zeügen
schweren in beider partheien oder ir procuratoren gegenwurtikeit /
ÿeder also. dz ich in der sach dar üb ich für gericht kummen pin in
zeüges weÿse ein warheÿt sage / als ichs waiß und gefraget würd.
und dz nit laß weder durch lieb durch leid / durch freüntschafft /
durch veintschafft / noch durch keinerleÿ sach weillen
welcher teil interrogatoria / dz ist fragzedel geben wil / der
soldz alsdann tuon
und darnach nymt der richter ÿeden zeügen in sunderheit einen
nach dem andern dz keiner den andern höre / und fraget in von
wannen er seÿ. wie er heiß / wÿe alt er seÿ ob er citiert seÿ / ob er
die partheien kenne ob er nit angelernt worden sei / was er sagen
süll / ob er keÿnen teÿl icht gewant seÿ. und ob er ÿeden teile
seines rechten günne. und auff die artickel und fragzedel so
beschreibt man gar ordenlich ir ÿedes sage nach aller notturfft /
und beÿ dem verhören süllen die partheien und advocaten nicht
sein.
durch besigelt brieffe / offen jnstrument ein stat rechtpuoch.
ein salpuoch ein ringpuoch / die bewert und gancz gerecht erkant in
gemeiner form geseczt und gemacht
und erbern leüten redlich
außgangen und auff gericht / und gancz unargkwenig sind / an
jnsigel / an geschrifft / und an allen sachen.
und sölche zewgknuß sol man in das recht legen vor
offenbarung der zeügen sage und welche partheÿ des begert die
sol man dÿe brieff hören und besehen lassen / und abschrifft geben
/ damit sÿ darwider reden und außnemen mügen.
und wenn ÿeder teil sein zeügknuß also dargelegt hat die
vermercket und beschriben sind. so seczet der richter als dann den
partheien täg zuo öffnen der zewgen sag / das heÿsset publiciert. so
der selb tag erscheint / lißt man der zeügen sag beiden partheien
öffenlich / darzuo bede partheÿ. und sunderlich dÿe advocaten ir
notdurfft und dispensaciones reden und sagen / und begeren dÿe
sage in geschrifft
und züg und täg wider die zewgen und sag
zuo reden excepiern nach irer notturfft.
welcher teil züg und täg oder anders begerte das den andern
teÿle bedeücht nicht recht / und nicht mer dann verziehen / dz sind
dilationes / der redt da wider und begert im das nit zuo admittiern
/ sunder den weg zuo understeen und zuo verhalten / dz ist
precludere viam.
und wenn sölch ein red und excepciones also ende haben / und
ÿeder teil nit mer reden noch fürbringen wil das zuo dem rechten
dienet / so beschliessen sÿ und seczen die sach zum rechten / und
heist concludere.
darnach sol der richter dÿe acta und fürprachten allegationes
und hendel eÿgentlichest so er kan und mag besehen / jst die sach
groß so bedarff er weiser rete.
und auff einen genannten tag den partheÿen verkunden / und dÿe
sachen mit seÿnem enndtlichen spruch und urteil entscheiden.
sentencia judicialis / rechtliche urteil ist entscheÿdung dÿe den
wider teÿlen und kriegen ennde aufflegt durch erklerung des
richters beschuldigung oder entschuldigung jnnhaltende / und ist
zweÿerleÿ rechtlich urteil.
jnterlocutoria. underschidlich urteÿl ist / die gesprochen ist
zwischen anfang und ennde der sachen / mit umb dÿe haubtsache
aber über die auffwallende und eÿnfallent frag. als umb libell
zuogeben oder zuo straffen das ist corrigiren / züg und täg zuo geben /
oder nicht und des geleichen. entlich urteil / diffinitiva / jst die haubt sach entscheÿdet /
beschuldigung oder entschuldigung mitsampt den scheden
jnnhaltende.
die urteÿl sol gefellet werden von jrem richter / das ist vor dem
die sach gehandelt ist / und für den sÿ gehört
der richter sol die urteil siczent und nit steend / an einer
gewönlichen erbern stat in beder partheÿ beÿwesen / oder eines
ungehorsamen teils abwesen in geschrifft lesen und geben
und welcher teÿl beschwert würt an der urteil sÿ seÿ
underschidlich oder entlich / der mag sich davon beruoffen / dingen
und auch appellieren appellatio das ist appellieren oder beruoffen / von dem mÿndern
zuo dem merern richter / über ein untügliche urteil oder
beschwernuß.
man sol appellieren von dem mÿndern zuo dem merern richter /
und nicht herwider.
doch mag man von einem ÿedem weltlichem richter on alle
mittel für einen keiser appellieren. des geleichen von einem
geistlichen richter für einen pabst.
jtem man sol appelliern jnner. x. tagen die nechsten und die urteil
gesprochen ist.
jtem man sol in geschrifft appelliern und appostel dz ist laßbrieff
begern. dem widerteil und dem richter in. xxx. tagen die
appellacion verkünden und copien geben.
darnach die appellacion in einem jar an dem öbern richter für
den er sich berüffet hat bringen.
der hat denn macht dÿe gesprochen urteÿl krefftigen und bestetten
/ oder unkrefftig und über geurteilt zuosprechen oder zuo straffen
jtem vor dem selben / was nit verhört oder fürpracht ist worden /
mag verhöret und fürpracht werden.
jtem eÿn babst oder keÿser mag auch einen commissari geben
dem er die appellacion gar oder eines teils bevilhet.
jtem ob ein keÿser an der appellacion seümig were / oder der der
sich beruofft hat / und der appellacion durch eehaffte not nit
vervolgen möcht in iar und tag / mag im ein keiser geben
erlengerung / und heissen phatalia.
jtem wz der ander teil über sölch appellacion und hangent recht
angesint / hat nit krafft / und besunder ob keinerleÿ neürung
machte. quia lite pendente nil debet innovari. jn hangendem krieg
sol nichcz ernewet werden. und heÿssen attemptata / jn rechten sol
niemant verkürczt werden / und darumb ob eÿn procurator oder
advocat ein partheÿ gesambt. oder einer nach der conclusion /
zeügknuß / brieff oder andere ware urkund erfunden hette / der sol
widerumb zuo seinem rechten gelassen werden.
wie man die höfe verleihen sol.
zum ersten ist zuo mercken ob der hofe / unvogtpar / unstewrper /
ungerichtper unzehentper und undienstper seÿ / und ob er allein
lig.
so leihet man den einem maÿr dz er ein purgschafft oder
gemeinschafft thuo drei iar gewiser und wesenlicher mair zuo sein
und darnach unvertriben die weil er den verdienen und verwesen
mag / und wie man im den verleicht so verschreibt er sich dz im
der hof von genaden und keins rechten wegen verlihen seÿ / so
oder so lang / also er sol wesenlich oder persönlichen darauf siczen
/ den an hauß / stadel / hofraite und aller zuogehörunge zuo dorffe
und auch zuo velde / pewlichen und wesenlichen unertrennt halten.
jnnhaben und verwesen on des herren schaden / und sol den
herren
sein gülte die man benennen sol / alle jare antwurten
auf seinen kasten. und on allen schaden zuo rechter zeit. das ist auff
ostern dÿe eÿer / auff sant johanns tag die wÿß gülte / auff galli
dÿe korengült / weÿsat zuo weÿhennachten. genß martini / hüner
in dem maÿen oder in dem herbst / und schwein andree /
vaßnacht hennen / liechtmeß dienst oder anders / nach gelegenheÿt
des hofes. jtem darnach sol man mit im reden ob hagel / oder
aber ander gemeiner landes schade kem / wÿe man im den
ansehen sülle / allein an der koren gülte / und sunst nicht. und wo
man kan oder mag so sol man lauter bereden wie der schad
bescheche das man im keinen samen geb / und vor allen dingen sol
er dem herren sölichen schaden verkünden ee das er an den schnit
geet
oder man wer im keÿns nachlassen schuldig jtem es seÿ
der hof vogtpar oder nit so sol man lauter bedingen dz er alle
eehafft und gemeinsame von dem hof jerlich außricht und verdien
on des herren schaden und entgeltnuß / und das er auff dem veld
nichcz verkauff noch hingeb on des herren wissen und willen / das
er auch den mist in kein ander guot füre / jtem das er auch keinen
perhaften paum abhawe. und weder veld noch egarten zuo garten
mache / noch gärten zuo velde on des herren willen
er sol auch keinen soldner hinder in zÿmern lassen / oder hinder
im siczen laßen / on des herren willen / der auch dem herren
füglich seÿ und im auch gelob allermaß als der recht maÿr /
dann dardurch und darauß so wechsset grosser unrate / jtem ob
der maÿr den paw mit ungewönlicher sate / oder mit anderm
versaumte / darumb ist im der herr nichcz schuldig / er sol auch
weder söldnern noch sunst ÿemant keinen acker noch wisen umb
sunst noch umb miet verleÿhen on des herren willen.
jtem es ist zuo mercken gar eÿgenlichen ob der hof holcz habe und
ob dz selbig holcz in den hof gehöre oder nicht / und gar oder ein
teile / so sol man dem maÿr lauter sagen das er das nit verkauff
noch hingeben auch nÿemant darauß nichcz hinfüren ßal on des
herren willen / ob aber der herr darauß ichcz hingeben oder
verkauffen wölte dz er in daran jchcz jrre / und so der maÿr
prennholcz / zeünholcz oder zymmer holcz hauen will
so sol
im der herr oder sein gewalt anweisen nit daz er hack wo er wölle
und dz holcz wüßte / deßgeleichen von den söldern / darnach und
dÿe sache gestalt / und das holcz wert ist.
der maÿr sol auch nichcz reüten on des herren willen
jtem das der maÿr noch söldner nichcz auß den gütern
verkauffen verseczen noch keinerleÿ dienst oder newerunge
darauff kummen lassen on des herren wissen und willen
jtem vor allen dingen ob der maÿr ettwz erforschet / das zuo oder
in dz guot gehörte oder dz im eintrege in dz guot beschehen / von
wem dz were darjnn sol der maÿr sein vermügen tuon und darvor
sein auf sein kosten / und wo im dz zuo schwer sein wölt / an den
herren bringen / und aber darjnnen tuon nach des
herren willen
jtem es süllen auch sein eehalten und söldner dem herren
geloben / getrew und gewer zuo seÿn / jren frummen füdern und
schaden bewaren nach irem peßten vermügen. und kein andern
schirm noch herrschafft suochen noch geprauchen dann den
grundherren.
und ob sÿ einander oder ÿemant anders sÿ sprüch nit erlassen
möchten / recht zuo nemen und zuo geben wo sÿ der herre hinstellet
on widerred und on weiter wägern.
und ob sich auch zwischen den herren oder den die im zuo
versprechen steen / und den mair oder seinen söldnern ichcz
verlieff. darumb süllen sÿ allweg und auch menigklich von iren
wegen / recht von in nemen und widerumb geben vor iren
gewönlichen und ordenlichen richtern
und gerichten. und
wenn er von dem scheÿdet lebent oder tod / oder das er den nit
peülich noch wesenlich hÿelte / und darzuo jerlich verdÿente / das
denn der hof ledig seÿ von im und seinen erben und menigklichen
und das er den mit aller und ÿegklicher zuogehörunge peülich und
erzÿmert / zuo dorff und wol besät zuo velde nach im ligen lasse
nach landes recht / und unentgolten gen einem andern maÿr /
wann er den wesenlich und peülich gefunden und enpfangen habe
jtem etlich höf geben weglösen / ettlich halben teil varnder hab /
ettliche hofrichtung / dz ist / haber samen / stro / hew / wagen
pflüg / egen / schwein. genß / hennen und darzuo gelt. und vor
allen dingen so beleibt der mist.
und das winter stro auf und
beÿ dem hofe
jtem so ist ettlicher hof vogtper / und gerichtper. so ist ettlicher
hof unvogtper und dennoch gerichtper / nach dem allen muoß man
die form seczen. und in allen brieffen wo sÿ das nit hielten das man
sÿ darumb ankumen / nöten und pfenden müg mit den rechten
geÿstlichen oder weltlichen oder on gericht / oder mit in beyden /
welichs dem herren paß fügt.
jtem man sol eÿgenlichen fragen ob der mair kein ander guot paw
/ und ob das selb vogtper seÿ oder nit / dann es möcht ein guot mit
dem andern vogtper werden.
man mag auch ecker. wisen / holcz und sälden in einen brieff
seczen und benennen.
auch sol man eÿgentlichen forschen wes
der maÿr und
söldner und irer haußfrawen leib eigen seÿn / sich darnach in
manigerleÿ wege wissen zuo richten. wann durch sölche
eÿgenschafft werden dÿe guot liederlichen vogtper / besunder
geistlicher leüet güter.
nota ettlicher paur ist so lißtig und will den hof aufgeben und im
sein sprüch behalten damit er dem herren eintreg tuon / und in für
ander gerichte ziehen und umbtreÿben müg / das sol man lauter
und mit ennilichen worten verdingen und fürkommen
auch sol man den pawren fragen ob er keinen acker / mad oder
holcz hab das an dem guot lige / und sol im auch verpieten keÿn
ander guot zuo pauen noch zuo kauffen dz daran lige on des herren
willen / und sunder dz die eigenlich außgemerckt werden.
fürsten und mechtig herrschafften bedürffen nit vil sorg noch form
gen iren maÿrn dann in irem gewallt steet recht und unrecht. von zehenden
wer einen zehenden kaufft der sol den ordenlichen sameln.
aufheben und einfüren / und von stunden außtreschen / und dÿe
gülte davon dem herren antwurten / dann er bedarff nit zuo pawen
darumb sol man im nicht als lang verziehen als einem maÿr / und
wer das ein gemeiner landt schade / von hagel / von fewr oder
gerÿgen ungeverlichen on des herren und des zehenders schulde
darüber gÿeng das sol man im ansehen nach gestalt des schadens
on geverde / und wirdet aber der zehendt verkaufft mit gedinge
/ es seÿ umb gelt oder umb getreÿde / so besteet es beÿ dem selben
gedinge und zil / als dÿe
gemacht sind. von mülen.
der mulen zuo verleihen hat der sol mercken von ersten die
gewonheÿt der stat oder lanndes / und was er nit also haben will
mit geding für kommen / und sunder wo man new mülen gepauet
hat / und die auf erbrecht oder auff iar hinleihen wil / leÿhet man
dÿe zuo erbrecht so darff der herr hinfür nichcz pauen / und nÿmt
sein gült und wegloß / und hat der müller sein stein und mülzeüg /
doch wenn der müller seine recht hingeben wil / sol er dem herren
anpÿeten und neher geben dann einem andern. leihet man die
aber auff iar so hat gewönlich der herre den zewg und antwurt den
dem müller. und last in auch der müller den und allen geenden
zeüg
der müller gewÿnnet auch wasser und macht dÿe wür abwercz
rÿnnen / aber dÿe behausung pessert der herre. gleser und öfen
pessert der müller und geÿt die gült von quatember zuo quatember /
und wenn man dem müller den zewg antwurt so misset man die
gangstain und poden / und gibt ÿedem teile ein holcz. den andern
zeüg merckt man auch allen / und wenn die iar auß sind / so sticht
man ab und besicht den zewg / jst er geleich / pesser oder erger /
dz geet einen teÿl zuo dem andern ab alweg nach vier mann rat der
ÿeder teil zwen darzuo guot. zuo augspurg im. lxxvj. jare.