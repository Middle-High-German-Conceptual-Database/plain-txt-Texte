das ander puoch von der ee.
hje hebt sich an dz ander puoch von der ee und spricht also dz
weib sol herrschen über daz in dem hauß ist. daz ander ist dz kein
fraw fremd mann in dz hauß sol zemen oder laden noch heissen
kumen on ires mannes wissen / von dreierleÿ sach wegen. zum
ersten dz sÿ nit beschauen die heÿmlicheÿt des hauß. zum
andern mal das dz weib nicht in einen leichten muot komm zum
dritten mal / dz sÿ nit von dem mann gescholten werd. die dritt
lere / die fraw sol sein ein gewaltige fraw der außgebung der koste
und wenn der man ÿemant zuo hauß pitet / sein geporn freünd oder
ander leüt / darumb verdient dÿe fraw grosse lieb von dem mann
ist dz sÿ den geßten wol außwartet. auch widerumb / ob dÿe fraw
ir eltern pitet / ir freünd oder die ir wol
bekant sind / so sol der
man die ere haben zuo herrschen und in der wirtschafft sich gen
dem gesten lieplichen erzeÿgen. da merck kurczlich dz das weib
der narung und kleid messigklichen sol geprauchen und zÿmlich.
wann grosse zierheit bringt hoffart / aristotiles in dem
gegenwurtigen puoch genant. yconomicorum wil auch / das dz weib
nit sol geprauchen zuo schnöde kleÿder / sunder sÿ sol
mittelmessikeÿt haben / das man nit wäne das sÿ verschmecht seÿ
von irem mann. auch sol sich die fraw nit grösser sach
underwinden. und der man sol sich nit underwinden kleiner ding.
als / genns und hüner jst das der sun sol ein weib nemen oder
die tochter einen man so sol der man rat suochen zuo der frauen.
auch sol daz weib nicht hertigklichen widersteen was der man
will in der hochzeÿt. jtem hie merck dreierleÿ lere. die erst lere /
dz sich dz weib
sol lieplichen erzeÿgen iren mann in allen iren
wercken und sachen in zÿmlichen dingen. wann der man ist der
frauen geben von got und von gelück. die ander ler ist / dz das
weib eintrechtig seÿ mit dem mann / in gelück / in ungelück und in
widerwertikeÿt / wann davon gewynnet die fraw grossen danck
von dem mann so die widerwertikeÿt hin kommt. aristotiles wil
dz das weib nit sol klagen über dem man so er sÿ schlecht. und wil
auch das dz weÿb irem mann mer sol dienen denn ein gemiette
haußdiern. auch wil aristotiles das das weib sol piten für den man
dz er nit komm in widerwertikeÿt. und seczt des ein beÿzeichen
von einer frauen die hieß penolpe die thet also. und auch von vil
erbern frauen die alle weg ir ere und iren frommen / mannen sich
gütlichen erzeigt haben. auch wil aristotiles das dz weib den man
nicht sol verschmehen
ob er arm ist worden / und sol sich sein
nit schemen. auch sol sÿ in nicht dester erger scheczen oder haben /
ob er mit ir zeügt und macht kinder die scheüczlich und ungestalt
sind darumb wil aristotiles / das ein ÿegklich weib die ler wol
behalt.
hie ler ich nun / mit welchen dingen ein man machen sol ein
frumm weib das erst ist / dz ein man aufsehe umb ein frumm weib
und umb ein erbere und sol mit ir ziehen frumme kinder. und wil
auch das der man sol behalten die dreÿ ding. dz ist keüscheÿt / lieb
und trew. die keüscheit sol er behalten / das er damit seÿ ein lere
und ein beÿzeichen der frauen. trew dÿe sol er vor allen dingen
behalten in dem gemüte das ist in außwendiger güte / wann er sol
kein andere lÿeb haben dann sein eÿgne
haußfrauen / und dz
er ir dz jr treülich außgeb und freüntlich mit ir verzere. nun merck
dz man sol lieb haben alles geschlecht der frauen. besunder iren
vater und muoter / prüder und schwester. also sol auch die fraw
hinwider lieb haben des mannes freünd und sÿ eren an aller stat.
thuot sÿ dz willigklich so hat sÿ werlich gancze trew und ware lieb
zuo irem manne auch solt du mercken mit grossen ernst / dz ein
man mit seinem weib sol mit scham zuoschaffen haben / und nit als
ein trunckner und als ein unvernüfftigs viech. auch wil aristo das
ein man sein weib süll straffen umb ir missetat und sol ir da für ein
puoß seczen dÿe nicht groß seÿ noch zuo schwer / sunder in der
geheÿm bescheÿdenlich. nun merck die scham ist zweierleÿ.
die erst / durch getaner sünd. die ander durch vorcht und von
der strengung dz sÿ vermeid pöse sünd und
alle pöse werck.
nun merck von der lere würt ein guot weib. hie offenbart aristotiles
und bestettiget die vorderig lere mit beizeÿchen und mit dem
weisen poeten und gepieter omero der da gepoten hat das der man
das weib sol eren mit erberkeÿt / mit scham und mit freüntschafft.
zuo dem andern mal will aristotiles das dz weÿb den man sol
ernstlich vörchten mit scham und mit fleiß. und seczt ein
beÿzeichen von der erbern frauen helena / die da lieb hett iren
man priamum mit grosser scham. und sprach also. der ist mir ein
erschrockenlicher ein ersamer und eÿn vorchtsamer man priamus
der erschrockenlich ist zuo außwendiger tate. ersame zuo aller
wirdikeÿt und erberkeÿt / und ist aller eren wol wert. er ist auch
vorchtsame zuo inwendiger lÿeb. das sprechen leÿder die
krÿegischen pösen weÿber ÿeczundt nichtt
sie kümen auch
das hercz dar zuo nicht haben. wann got gab in so vil genade nicht
das sÿ mit ganczer lÿebe ein gütlich wort redten mit iren mannen.
sunder du pist nicht als guot als ich. redt ein man ein wort in dem
pesten das ir nit gefellet des wil sÿ nymmer vergessen. nun
merck / dise vorgeschriben wort und lob wort sprach helena zuo
irem schweher hectori. es ist zuo wissen / das ulixes was in dem
streÿt mit lande und leüten vor der stat troÿa. da ward er gepeten
von eÿner tochter des landes das er beÿ ir schlieff / das wolt er
nicht thuon noch prüchig werden an seiner eÿgen haußfrauen. und
sprach. es ist auff erdtreÿch nicht pessers / noch suosser ding denn
das eÿner sein väterlich erbe. das ist seÿn frumme eÿgne
haußfrauen besicze also waz auch ulixes haußfraw im hinwider
getreü
nun fragt aristotiles / ob der man mer sol lieb haben
seÿn haußfrawen denn seinen eigen leib. jch sprach man sol mer
lieb haben seinen leib dann das weÿb. auch fragt er / ob man
kinder lieber haben sol denn das weib. er spricht man süll die
kinder lieber haben. man sol aber dz weib mer eren nun fragt er
warumb die kinder mer lieben die muoter denn den vater. und doch
dick der vater den kinden als wol guot thuot als die muoter er spricht /
ob der vater das thuot so thuot er doch das nicht mit also grossen
dienste. lieb und fleiß als die muoter / wann was der vater gibt das
gibt er mit hertikeÿt und mit grymmikeÿt / und mit erschrecken.
wann der vater ist gar erschrockenlich dem kinden. die ander
sach mag sein das die kinder von natur erkennen dz sÿ mer der
muoter seÿn denn des vaters. auch so werden sÿ der muoter
seürer denn dem vater / und was ein mensch seürer ankommt dz
hat es dester lieber. nun beweiset es aristotiles. das fraw und man
süllen eintrechtig sein / und auch eines sinnes zum ersten mit
dem spruch des grossen meisters omeri / der da gar geschwind
lobet die eintrechtikeÿt der frauen und auch des mannes. zuo dem
andern mal beweiset uns das die erber fraw naustica / dÿe pat got
das er ir ein einigen oder eintrechtigen man zuo schicket. also füget
er ir den zuo guotem und nicht in pösem und sprach. es ist nit pessers
denn eintrechtikeÿt des mannes und der frauen. wann es gar
löblichen ist gen got und der welt. aber es ist gar selczsam under
den eeleüten. darumb müß wir gar vil trübsal haben von got /
wann eins den andern nit wil überhören. auch von eintrechtikeit
der eeleüt kommt groß freüd und lob von iren
freünden. und
werden erschrecken von iren veinden und allen den die sÿ neÿden
und hassen. wann die werden davon ser betrübt. auch überwinden
sÿ damit gar vil dings dz in schentlich were. nun seczt aristotiles
was schanden von irer zwitrechtikeÿt kommen. dz erst das die
freünd ir beÿder in auch zwitrechtig und veind werden zuo dem
andern mal so würt krieg zwischen knechten und meÿden und
zwischen den kinden auch so wirdet krieg zwischen sel und leib.
hie wil aristotiles leren / wie sÿ eintrechtig süllen sein in pösem
und in guotem / ob sich dz weib wölt neÿgen zuo pösen dingen / so
sol der man eintrechtig das verpieten. also sol die fraw herwider
dem mann tuon. will sich aber der man neigen zuo einem guoten / so
sol die fraw eintrechtig sein mit dem mann / und süllen zuo beÿder
seÿt sorgen und trachten nach narung. und
in sölcher
eintrechtikeÿt verdienen sÿ das ewig leben. hie wil aristotiles
das der man süll besorgen was die frauen an gehöret zuo erberkeÿt
und sich selber. auch sol dÿe fraw des mannes freünden guotlichen
thuon als vil und sÿ vermag. und sÿ süllen got alle zeÿt dancken
und loben / mit peten / mit vasten / und mit almuosen geben. so sind
sÿ denn recht eeleüt / und got wonet mit in hie und dort
ewigklichen amen.