( heinrich der) rost, kirchherr zu sarnen
valwet nu heide,
stênt ouwen bluomen blôz,
rêret loup der walt
und swîgent vogellîn,
dâz briuwent beide,
wint und rîffen grôz,
trûren manigvalt
mir wachsent ist mit in.
tuot in winterzît gewalt,
sô tuot mir leide,
der mich noch nie verdrôz:
ein wîp wolgestalt,
nu wol, der pîn sol sîn!
ich wil ir singen,
wær mîner klage zwir
noch von ir so vil.
ir bild ist also fin,
dâz solde ringen
ein keiser wol mit gir
nâch ir âne zil
und durch si lîden pîn.
frouwe, mîner fröiden spil,
ruoche verdringen
mîn sende quâle mir,
sîd ich muoz und wil
genâden biten dîn.
nieman den kumber
zer welte mir wenden kan,
wan dîn trûter lîp,
mîns herzen troesterîn.
des flêch ich tumber
dich, vrouwe wolgetân:
mir die nôt vertrîb,
ze lange in leide ich bin.
ez stêt wol dir, sælig wîp,
sît krumb und krumber
belang ich nâh dir hân,
daz dîn zarter lîp
zerfliezze, sælde mîn.
hey, rôselechter munt,
wanne wilt erfrischen mich?
mirst elliu fröid unkunt,
sol ich langer mîden dich.
bezzer wære mir ein sterben
danne lebende verderben.
ich trag in aller stunt
leid nach dir verborgenlich.
ich bin noch unverzagt
an dem muot, mîn rouberîn.
niemêr tag mich betagt,
in gedenk ze guote dîn.
in weiz, wanne dîniu güete
mir mîn breitez ungemüete
welle machen verjagt
und verkêren sorgen pîn.
mir wær noch helfe guot,
der tuon wolde helfe mir.
dêst wâr, ein sælig guot,
verdirb ich, daz kumt von dir.
von der nôt ein güetlich lachen
mag mich loesen: selker sachen
wer mich, so ist behuot
wol mîn ungesunde gir.
winter, dir sî widerseit,
wan ich wil belîben
fröilich an dem muote.
weidenlich ûf mînen eit
wil ich gar vertrîben
dîner strenge ruote,
wan ich hân so vrô gedingen,
daz dîn griuse wunderbreit
in mîns herzen huote
niender mag gedringen.
ich wil in dem sûse varn
( wer wil mich des wenden?)
durch die lieben reinen.
wie möcht ich nu wesen arn,
sît ein tag mir enden
mê sol, des ich meine,
dann ein jâr? des wil ich singen
ûf den tag, mir ist so warn,
wil ieman verpfenden
mir nâhe gelingen?
endelîch daz herze mîn
weppfet in dem lîbe,
sam ez habe funden
ein nest vollez vogellîn.
ûf gelückes schîbe
stên ich nû ze stunden.
mîner sælden meiewunne,
tuo genâd an mir nu schîn,
sô daz mir belîbe
stæt der fröiden brunne.
wan hoert aber klingen
durch den walt
süezzez vogelsingen:
< wol im, der nu lebt!>
und dabî verdringen
manigvalt
sorge mag des ringen,
gar in sælden swebt
liechte sumerwunne, diu nu winters wêwen
mit ir grüenen klewen
frîlîch widerstrebt.
minne, troesterinne,
sinne, wie ich sender brinne
von der dirne dîn,
sunder schulde mîn!
minne, bring ir jugent
selken rât,
daz si noch tuo hugent
mîn gemüete krank.
ez zimt nicht ir tugent,
daz si hât
mich getân unmugent,
der lob ich ie sang,
sît ich êrst gesach ir mundes roete glesten
sam die bluot ûz esten,
gar ân allen wank.
minne, troesterinne,
sinne, wie ich sender brinne
von der dirne dîn,
sunder schulde mîn!
ich wânt sîn gescheiden
dô zestunt
von dien arbeiden,
die mîn herze truog.
dô viel ich ze leiden
ungesunt:
von der ougenweiden
wart ich ungefuog,
daz ich sunder allen zwîvel muoz verderben
ob ich niht erwerben
mag ir hulde kluog.
minne, troesterinne,
sinne, wie ich sender brinne
von der dirne dîn,
sunder schulde mîn!
minne, waz hab ich getân der süezzen,
daz si mich nicht in ir hulde wizzen wil,
sô daz sî mir werfen well ein grüezzen
tougen mit ir ougen in mîns herzen zil?
minne, des bewîse mich!
hab ich missetân, daz wil ich büezzen
ûf genâd und wider dienen staeteklich.
klag ich ir, die ich in herzen meine,
kumber, den ich dol, si spricht:< herr, waz hoer ich?
daz ir meinent in liebe mich eine,
daz geloub ich niemer.> alsust toeret mich
sî vil sældenrîche guot,
daz si mir gelouben wil so kleine
und doch fröiden mich berouben, swie man tuot.
süezze minne, wanne wilt du kêren
von mir leit, daz ich in mînem herzen hân?
jâ waer es zît, dâz du soldest lêren
liebez liep, daz sî mich liezze vrô bestân.
wan sol ich icht vrô gesîn,
zwâr, daz muoz mir komen von der hêren,
der du gæb für eigen gar daz leben mîn.
got weiz wol, daz ich stæte triuwe
der herzelieben vrouwen mîn
trage, der mîn herze gert.
von ir der kumber mîn ist niuwe,
doch dunket mich, der selbe pîn
hab wol tûsent jâr gewert
an mir senden, siechen armen.
wil sich diu liebe nicht erbarmen,
mirst aller guoter fröiden schîn
frömder hiure danne vert.
sol ich engelden mîner stæte,
der ich mit züchten zaller zît
tougenlîchen hân gehuot?
wê, wes gedenk ich! valsche ræte,
der argen melder und ir nît
mêre mir den schaden tuot.
doch geding ich, daz mîn swære
gesenfte noch diu sældenbære,
an der aleine mîn helfe lît,
swanne sîs gewinnet muot.
nieman mir kan daz gar verbieten,
in sî der lieben minneklîch
in dem muot swie holt ich wil.
des kumbers wil ich mich genieten
swar ich var, iemer sicherlîch,
wan ich weiz ir zucht so vil,
der geslachten, wandelvrîen,
daz ich ir lop muoz stæte schrîjen:
< sist rein, sist guot, sist sældenrîch,
sîst diu liep ân endes zil!>
fröit iuch, jung und alt:
wan sicht aber manigvalt
liechte bluot entspringen.
secht, der mære guot
hoert man stæte wolgemuot
kleiniu voglîn singen.
mit dien wil ich fröiwen mich
der gemeiten zît
und der lieben, diu mir gît
muot und sinne fröilich.
guot geding ich hân,
daz diu werdiu wolgetân
mich ergetze sorgen.
sô durliuchtig glantz
ist ir bild an tugenden gantz,
âbend unde morgen,
daz si niemer langer lât
mich belîben sô.
mînes dienstes wert ich vrô.
minne, fuege den rât!
friuntlich umbevang
wære mir ein engelsang
für mîn sende swære:
möcht der werden mir,
tougen nâch mîns herzen gir,
trûren mich verbære.
wunschlich fröide gebende frucht,
vrîlîch tuo mir schîn
alsust trôst, so muoz ich sîn
rîch an fröiden genucht.
mir ist ein grüezzen
worden von der süezzen,
und ist doch mîn nôt noch unverslizzen.
wân mîniu pfender
ich tumber, ellender
an gesuoche noch muoz lenger wizzen,
daz ich einez nit darab erloesen mag.
sæch aber ich die stunde,
daz mir von ir munde
wurt ein küssen, wol wær ich enbizzen!
minne, minne, hilf mir werben umbe tag:
al mîn nôt mir herter nie gelag!
ich hân versetzet
daz mich fröiden letzet,
sinne, hertz und dâbî muot ze pfande.
dâz hât diu guote
sô frîlîch in huote,
daz ich einez nie von ir gewande.
hæt ich alles guotes einen maltersak,
sô vil ist des schaden
ûf diu pfant geladen,
daz ich kurtze frist damit benande.
minne, minne, hilf mit werben umbe tag
al mîn nôt mir herter nie gelag!
wil ich verdieben
mîn hertz ab der lieben,
darzuo mich dekeine fuoge nützet:
sô gâr in strike
hânt ir ougen blike
sinne, herz und dâbî muot beslützet.
secht, alsust al durch daz jâr stêt mîn bejag!
wil ir mundes roete
helfen mir ûz noete,
sô bin ich mit fröiden understützet.
minne, minne, hilf mir werben umbe tag:
al mîn nôt mir herter nie gelag!
wol der sumerlichen zît,
diu so mangem herzen fröide gît,
daz den winter was unvrô.
heid in wunneklicher wât
lît bekleidet, des nu feste hât
frîjiu lêrk in lüften hô.
wan sicht allenthalben wunne vil:
doch swie vil sî fröide spil,
ob diu liebe mîch nicht troesten wil,
sô lig ich in sorgen lô.
senden pîn ich stæte hân
nâch der minneklichen wolgetân,
des enwirt mir niemer buoz.
vogelsang noch bluomenschîn
mag erlöschen mir den kumber mîn.
doch mir tæt ein lieplich gruoz
baz dann in dien ouwen touwig fluz,
wurde mir dabî ein kus,
herzeklichez sorgen ich verlus
von dem houbt untz ûf den fuoz.
neinâ, roeselechter munt,
nicht verzag an mir, tuo mich gesunt,
sô wirt ich an fröiden rîch.
mînen stæten smerzen grôz,
des mîn herze lîdet mangen stôz
in dem lîbe tougenlîch,
nieman kan geheilen iemer mir,
wan dîn gruezzen: des enbir
lenger nicht, so sicht man vrô mîn gir
nâch der zîte heilen sich.