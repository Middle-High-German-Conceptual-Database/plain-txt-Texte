ein man vant einen grozzen hort.
do wande er, daz er an ein ort
siner armuot chomen wære.
er wart vil vroudebære
und lopte sin geluche,
so er an islich stuche
gedahte, daz dar inne lach.
so was er naht und tach
mit ganzen vrouden geladen.
do gwan er so getanen schaden,
daz sin sin herre wart gewar.
der twanch in, daz er im gar
den selben hort muse geben.
da von vercherte sich sin leben.
so er an den hort gedahte,
daz im ê vroude brahte,
so wart sines hercen riwe
so groz und also niwe,
daz im lieber wære der tot
denne von gedanchen solhiu not.
die gedanche freuten in ê;
die taten im nu also we,
daz si im alle froude namen,
so si im an daz herce quamen.
dem geschach, als einem manne geschiht,
der ein schone wip gesiht,
diu nach sinem wnsche ist gestalt.
so dunchet in vil manichvalt
diu sælde, diu in dar truch.
< ich han nu iemer genuch,>
gedenchet er,< an dem wibe.>
so wirt im von ir libe
mit gedanchen so wol,
daz im daz herce vrouden vol
ze allen ziten wesen muz,
swenne er gedenchet an ir gruz,
an ir gebærde und an ir varwe
und an ir tugende garwe.
swenne er die uber denchet,
so entwichet im und entwenchet
sin sorge und sin swære,
und wirt so vroudebære,
daz er des wol swere.
daz ez iemer also fure.
so geschiht vil lihte ein scheiden
von ir einem oder von im beiden,
daz er si niemer mer gesiht,
und im vil lihte alsam geschiht
als ienem, der den hort verlos,
und wirt mit alle vroudelos,
swenne er gedenchet an daz wip,
daz er ir minnechlichen lip
niemer mer gesehen sol,
des wirt sin herce leides vol.
swie wol im ê da von geschach,
swenne er si mit gedanchen sach,
die gedanche marternt in nu.
tumber man, daz lidest du!
da git daz wip und der hort
an frouden einen gelichen ort.