swer wîsheit hât unde sin,
der sol sie wenden an in,
der diu wâre wîsheit ist.
daz ist der gots sun jesus christ,
der sîne hôhen goteheit
unsrer broeden menschheit
geruochete gesellen,
daz er uns lôste von der hellen.
swer an die grôzen guottât,
die er getân den menschen hât,
ze rehte gedenken wil,
der hât im ze danken vil;
und swer im danken wolde,
als er ze rehte solde,
der dorfte ûf der erden
niemêr frô werden
der fröude, der diu werlt phlît,
diu jæmerlîchez ende gît,
alsô wir alle tage sehen.
niemen endarf des jehen
daz in diu werlt triege.
ich bin in dem kriege,
daz diu werlt wîp noch man
triuget noch betriegen kan,
der sich dâwider setzen wil.
ir anegenge, ir endes zil
diu sint uns gewizzen wol:
jâmer ist ir beider zol.
mit jâmer wir zer werlde komen,
mit jâmer werd wir ir benomen.
wie mac sie mich getriegen dan,
sît ich daz wol bedenken kan
daz ir lôn ist der sêle slac?
niemen sie betriegen mac
wan der sich gerne triegen lât
und ir des niht widerstât
ern lâze im sîne kranke gir
der werlde süeze ziehen zir
dâmit si zuo der lesten zît
den angel in dem kerder gît
den wizzen wir vil wol aldâ
wir wizzen ouch vil wol, wâ
uns hin der angel ziuhet
erst tump swer in niht schiuhet
wan swer in verslicket,
wirt er dâran bestricket,
der muoz aller noete nôt
lîden unde tôdes tôt
mit jæmerlîchem sêre
ân ende iemer mêre.
hæt ein visch sinne alsô wir,
in enmöhte deheins hungers gir
des kerders genoeten,
dâ in der angel wolde toeten.
nû habe wir witze unde sin
und lâzen wizzentlich uns hin
ziehen der werlde süeze
under des tiuvels füeze!
daz sî dir herregot gekleit,
daz sô vil dîner kristenheit
durh die werlt von dir wenket
unde dâran niht gedenket,
waz dû durh uns hâst getân
und welhen lôn die enphân,
die die werlt durh dich lânt
und dîner lêre nâchgânt,
alsô der heilige man
sant franciske hât getân,
der durh dich die werlt lie
und dîner lêre nâch gie,
von dem ich hie wil sagen
wie er zêrste in sînen tagen
der werlte diente, dânâch dir.
durh in, herre, hilf mir
mit dînes geistes lêre,
daz ich mich bekêre
mit riuwe von der missetât,
die mîn lîp begangen hât,
und lâz mich ê niht sterben,
ê daz ich müeze erwerben
dîner gnâden hulde
umb alle mîne schulde.
sant francisk ich bite dich
durh die grôzen heilekeit,
die got an dich hât geleit,
daz dû got bites umbe mich,
daz er mîn leben kêre an sich
ê ich der rede nû beginne,
sô bite ich in der wâren minne
die diz buoch hoeren oder lesen,
daz sie gnædic wellen wesen
dem armen tihtære,
der daz selbe mære
von sant francisken hât getihtet
swâ ez niht sî berihtet
mit rîmen und mit worten
enmitten und an beiden orten,
daz ez si alle dunke guot,
sô wizzen doch, er het sîn muot
daz er iz gerne hæt getân:
des sult ir in geniezen lân.
wan swer des willen hæte
daz er ein dinc gerne tæte,
sô er alrebeste kunde,
ob sîn diu maht im gunde,
dâzuo rîches sinnes kunst,
der sol hân guoter liute gunst,
spricht er oder tuot er iht,
daz vil lîhte geschiht,
daz den liuten allen
niht wol enwil gevallen.
den ensol doch nieman
durh sîne zuht velschen dran
noch verkêren sîne tât,
der er durh got begunnen hât.
dâ man niht baz getuon enkan,
sol man vür werc willen hân.
nû ist diu werlt leider
vilnâch vol der beider
hazzes unde nîdes.
milter got, daz duz lîdes,
des bistu barmherz unde guot!
wan swaz iemen nû getuot,
daz velschent die bîsprechære
mit manigem boesem mære.
swer übel tuot, daz ist enwiht
wol tuon daz dunkets ouch ein niht.
niemen sol iedoch durh daz
fürhten weder nît noch haz,
ern tuo daz beste daz er kunne.
gedenket an des himels wunne
diu dâ iemer wert ân ende;
merket daz der werlde ellende
unlange wernde fröude gît
unde in swacher fuore lît.
entsitzet der wîze nôt,
fürhtet den êwigen tôt:
diu sint uns geleget vür.
nû weln, die wîle uns got die kür
in disem lîbe welle geben!
sô wir verwandeln diz leben,
sô læt man uns der wal niht,
swie sô uns joch dan geschiht.
wel wir kiesen witzeclîche,
sô sul wir smæhn daz ertrîche
durh sîne valsche unstætekeit,
und minnens himels schoenheit
durh stæte fröude diu dâ ist:
sone mac uns des tiuvels list
mit wîzen niht genoeten
noch in der helle ouch getoeten.
daz vegefiur ist angestlich,
got müez uns dâvor bewarn,
sô wir von dirre werlde varn.
diu helle ist aber sô griuwelich,
daz dâzuo niht gelîchet sich.
gedenke mensche waz dû sîs
und prüeve welhen unprîs
dîn êrstez anegenge hât!
sô dich dîn muoter enphât,
wie swach dû in ir wambe ligest,
der spîse der dû in ir phligest,
diu hât kranker art sô vil,
daz ich dâvon niht reden wil.
sô dich dîn muoter dan gebirt
und welhen wîs und wie daz wirt
und wie rehte wê ir ist
in der geburtlîchen frist,
dâ solt dû gedenken bî
wie swach dîn anegenge sî.
sô dû dich dan versinnes
und wahsen beginnes,
dû sîst wîp oder man,
sô hebst dû ze sorgen an
und tuost daz, die wîl dû lebst
und nâch der werlde guote strebst.
der niht enhât, dem ist wê;
swer hât, der hæt doch gerne mê
beidiu êren unde guotes.
leider solhes muotes
sint sie, die der werlde phlegent,
daz sie der sêle sich bewegent
durh des lîbes gemach,
der ist niht wan der sêle dach.
wan sô diu sêle ûz vert,
sô lît er sîner kraft behert
rehte alsam ein fûler stoc
und schiuht man in als ein getroc.
wer mac sich dan getroesten des
ôwî herregot, wes
sîn wir arme liute frô,
sît unserm leben ist alsô?
nû prüeve man unde wîp,
wie rehte unreine sî der lîp
des menschen dâ endinnen.
swaz wir sehen rinnen
ûz uns, deist niht wan unflât.
swaz uns ûz dem munde gât,
ûz nas und ôr und anderswâ,
ir wizzet selbe wol wâ,
daz ist sô gar ungenæme
und uns selben widerzæme,
daz ez ungerne ieman
smecket oder sihet an.
diz sî mit urlobe geseit,
wan ez ist ein wârheit,
sô smæhe fruht gibt unser leben
sô wir den geist dan ergeben,
sô gibt den würmen man daz âs,
daz dû armer lîp gemestet hâs.
swer sich des himels dan bewigt
durh die fruht der diu werlt phligt,
des herze hât unwîsen sin.
swie wol des menschen dinc hie stê
und swie eben ez im hie gê,
er muoz iedoch ze lest nâch in,
die vor uns sint gevaren hin.
swie schoene und swie wunnebære
von obze ein boumgarte wære,
swie schôn dârinne gienge durh
manic wol gezierte furh
von maniger varwe bluomen blüete,
von krûtes und von grases grüete,
wær er joch dârunder
besetzet wol besunder
von guoten wurzen allenthalben,
stüende ein galge ûzerhalben,
waz fröude möht ein mensche hân,
die wîl ez dâdurh solte gân,
als ez dâdurh gegienge,
daz manz dan an den galgen hienge?
zwâr ich wæn deheine.
mit dem boumgart ich meine
dirre werlde schoenheit,
dâdurh ein wec ze helle treit.
swer dem wege volgen wil,
vollegêt er an daz zil,
er velt den êwigen val
in daz grundelôse tal.
swer der werlde dienet dan,
sît man dâmit ist verlorn,
der ist zunsælden geborn,
ez sî wîp oder man:
alsô hüeten sich dâran.
nû nimt mich besunder
grôz wunder unde wunder
umbe des menschen hôhvart
sît wir in sô swacher art
alle geboren sin
und daz uns der tôt alle hin
nimt gemeinlîchen,
die armen zuo den rîchen,
die tumben zuo den wîsen,
die jungen zuo den grîsen,
wes troestet sich ein rîcher dan,
sît er als ein armer man
geborn wirt und ouch stirbet?
swer gotes hulde erwirbet,
der ist geboren sæleclîche,
er sî arm oder rîche.
ich hân doch daz vür wâr genomen,
daz der armen mêr ist komen
ze himele dan der rîchen sî,
und verstên mich dâbî,
daz willeclîchiu armuot
ist bezzer danne rîchez guot
wan gotes sun enwolde nie
rîche ûf der erden werden hie
himel und erde was doch sîn
und truoc doch armeclîchen schîn,
wande er daz wiste wol
daz diz irdisch guot zegên sol.
in swachiu tuoch man in want,
dô er geborn wart, zehant.
alsus lac er nâch menschen sippe
ûf einem höue in einer krippe,
dâ sin sîn muoter genas.
daz was niht ein palas,
ez was ein swachiu herberge
bi einem velse an einem berge.
von der zît unz an den tac,
daz er tôt an dem kriuze lac,
lebt er ie hie mit armer kost.
durst hunger unde frost
und ander manic ungemach,
daz im ze lîdene geschach,
daz leit er stille und offenbâr
mêr dan driu und drîzec jâr
ê daz er ze himele quæme.
swer sich daz dan annæme,
daz er mit senften dingen
daz himelrîche wolde erringen,
den betrüge sin tumber wân.
man mac ez niht mit senften hân,
sît der gots sun jesus christ,
der des himels meister ist,
mit unsenften ez gewan
und mit maniger arbeit,
die er durh den menschen leit.
wer mac ez sanfte erwerben dan?
dazn darf sich niemen nemen an.
nû sprichet lîhte etewer:
< der diz geseit hât, wer ist der?>
lampreht ist genant sîn name,
den nenne ich mêr durh sîne schame
dan durh werltlîchen ruom
oder durh sînen wîstuom
ald durh dehein sîn frümekeit,
wan swaz er alhie hât geseit,
dâ hât er lützel nâch getân.
im hât sînen tumben wân
diu werlt manic jâr betrogen.
ze regenspurc ist er gezogen
almeistic und ouch anderswâ
er wære hie oder dâ,
sô tet er tumplîchiu dinc,
und swaz ein tumber junglinc
in sîner ahte erziugen mohte
und mê dan im ze tuonne tohte,
daz tet er leider al ze dicke,
wan ir angels stricke
fuort im sînen tumben muot
diu werlt swar sie dûhte guot
des volgete er ir willeclîche.
nû bitt er iuch gemeinlîche
daz ir umb in bitet got,
swâ er wider sin gebot
gelebet habe und widerz reht,
daz er im daz durh sînen kneht
sant francisken vergebe,
er sî tôt oder lebe.
sî daz er lebe, jesu christ!
sô lîh im disses lîbes frist,
daz er vor sînes tôdes tage
sîner sünden sich beklage,
alsô daz er sîn genieze,
sô sich diu sêle entslieze
von des lîbes meisterschaft.
des hilf mit dîns geistes kraft
herre! und sî er aber tôt,
sî dan sin sêle in keiner nôt,
dâ loese in von genædeclîche
und stete in in daz himelrîche!
sant francisk, nû bite um in,
er sî noch hie oder dorthin,
daz got durh dînen willen sich
über den sündigen armen
genædeclîche ruoche erbarmen!
barmherzer got, erbarme dich
über in und über mich!
dô sant francisk tôt gelac,
vil zeichen er ze tuonne phlac,
als er ouch tet, die wile er hie
lebende ûf der erden gie.
dô machte ein bruoder, hiez thomas,
der ein der minnerbrüeder was,
latîn als in der bâbest hîez,
der der niunde gregories hiez,
sant francisken getât
und diu zeichen, diu er hât
lebende unde tôt getân,
diu wâr sint sunder zwîvels wân.
sîn leben unde sîniu wunder
diu weiz niemen besunder
elliu gar, des ist sîn bliben
ein michel teil ungeschriben.
swaz aber bruoder thomas hât
geschriben alsô iz hie stât,
daz hôrte er von sîn selbes munde
ein teil der niht geliegen kunde.
daz ander heten ime geseit
mit bewærter wârheit
glouphafte und êrbære liute.
diz hât gemacht in diutscher diute,
als irz hie hoeret unde seht,
ein knappe, heizet lampreht
und inre des dô er rihte diz,
dô riet man ime, daz er iz
mit kurzen worten gar begriffe
und niht vil von dem wege sliffe.
daz hât er wæne wol getân,
swâ ers die volge mohte hân
an rîmen unde an sinnen.
nû wil ich sîn beginnen
ze sagene, als er sîn began.
herre got, wan dû wol weist,
vater sun heiliger geist,
daz ân dich niht guot werden kan,
in den drîn namen hebe ich an.
ein stat heizet assis, diu stêt
in deme tale ze spolet.
dâ was ein tumber jungelinc,
der hete elliu sîniu dinc
gerihtet durh sîn üppecheit
nâch der werlde hofscheit:
franciscus hiez er.
alles sînes herzen ger
stuont im ze der werlde prîse.
des fleiz er sich in alle wîse,
swâ er mohte und swie er kunde,
dâ man iht des begunde,
daz zuo der werlde zôch.
wie selten er von dannen flôch
ern wære gerne dâbî,
swie heilic er sît worden sî.
nû ist im sus, dô was im sô:
des sul wir mit im wesen frô.
in sündeclîcher frîheit
erwuohs sîn tumbiu kintheit.
dô er ze sînen tagen quam,
dâ man sîns lebens war nam,
dô wart er harte hôhgemuoter:
wan sîn vater und sîn muoter
wâren im sîns willen mite.
er volget in sô nâch ir site,
daz er tumber wart dan sie
wurden zuo ir lebene ie.
ez phliget nû diu kristenheit
einer boezen gewonheit,
diu ist gar in sünden meine
und ist worden sô gemeine,
sam iz sî billich unde reht,
alse ir selbe wol seht:
die liute ziehent ir kint,
diu dannoch in der wiegen sint,
mit zarte, wan si sie minnent
sô diu kint dan beginnent
ze redene temperen ir munt,
sô lêret man sie sâ zestunt
üppigiu unde boeziu wort,
daz hân ich vil ofte gehort
sô man sie sûgens dan entwent,
daz sie ze redene sint gewent
des phlegent sie ze tuonne dan
dâvon sprach ein wîser man:
der kinde wirdet vil betrogen,
diu üppeclîche sint erzogen.
sô zem ersten diu kint
mit gemelîche erzogen sint
und sie danne gewahsent baz,
sô tuont sie von in selben daz,
daz man sie vor hât gelêret.
sus wirt vil manec kint verkêret,
daz frum worden wære,
der solich lêre verbære:
wan selten guot wuocher birt
der boum, des wurze gevelschet wirt.
iz tuont ouch etelîche
vil dicke diu gelîche,
daz man zuo in des habe wân
daz sie vil dinges haben getân,
diu sie doch getâten nie.
solhs ruomes spulgent si hie
und flîzent sich in jugent
sô sêre der untugent,
daz sie dârinne eraltent
und anders niht behaltent
rehter kristenlîcher zuht
niht wan den namen âne fruht.
alsô truoc in sîn irrer muot
wider zuo der êrsten ger.
der êrren zuht vergaz er,
die in got het an geleit
mit sînes lîbes siecheit:
wande dô der sieche gnas,
dô wart er als er ê was.
alsô tet dirre junge man:
dô er gesunden began,
ze tuonne er wunders vil gehiez
des in doch got niht tuon liez
der elliu dinc wol schaffen kan.
ze assis saz ein edelman
der sich dâzuo bereite
mit ritterlîchem gereite,
als er ze pulle wolde kêren,
einweder dâ daz guot mêren
oder prîs erwerben dâ.
zuo deme gesellet er sich sâ
unde wurden undr in zwein
der reise flîzeclîche enein.
dirr edelman was rîches guotes,
sô was er milte und hôhes muotes.
francisken muot unde gedanc
mit der reise vaste ranc:
sîn herze sie ze sorgen brahte.
eins nahtes lac er unde gedâhte
wie er mit êrbæren dingen
die vart wol mohte vollebringen.
in dûhte dô, er was entslâfen,
wie sîn hûs wær vol rîterwâfen,
spere setel unde schilte.
dâgegen sîn muot von fröuden spilte,
wan er gedâhte: wol mich wart,
daz diutet heil an mîner vart.
in sînem hûs man ofter vant
unversniten guot gewant
nâch koufliute gewonheite,
dan solich rîterlîch gereite,
als er in sîme troume sach.
im antwurt einez unde sprach,
daz er die rîterlîchen wer
solde haben und ouch sîn her.
daz kêrt er aber ze sîner vart,
der er ze pulle enein wart
mit dem edelen rîchen man,
als ich vor geseit hân.
ez ergie ab anders unde baz:
erne weste dannoch waz
got ze tuonne het gedâht,
daz sît an ime wart vollebrâht
got ze êrn und ime ze fromen.
in begunde ein ander muot ankomen:
der pullereise er abegie,
sîn herze er gar ze gote lie,
der werlde schal begunde er fliehen,
wand er dervon sich wolde ziehen.
als er den reinen muot gewan,
dô tet er als ein wîser man,
der einen schatz funden hât
und daz niemen sehen lât.
der sêlen schatz hât hôhen wert,
dâvon man sîn hüeten sol.
des herzen schrîne tuot er wol,
daz herze ist sælic daz sîn gert,
wan der rîchtuom ân ende wert.
got begunde er sêre minnen
und liez des niemen werden innen,
er halz und truoc ez tougen.
vor der spoleter ougen
wold er niht breiten sînen schatz,
er wolde sînen vürsatz
niht offen zuo der êrsten zît.
diu werlt eines sites phlît:
ob sich iemen bekêren wil,
læt er daz liute wizzen vil,
er wirt villîht dârinne irre,
wan ez sprichet der und dirre:
ôwê wes welt ir iuch bekêren?
ir sît junc und muget nâch êren
mit fröuden leben manegen tac.
der rât ist ir sêle slac,
der in dâ gît und der sîn volget.
sus wirt mit sünden besolget
maneges reinen herzen tât,
daz gevelschet boeser rât
swer selbe guotes niht entuot,
der widerrâte niemen guot,
daz ist mîn sit und ouch mîn rât.
an sîn selbes sünde hât
ieslîch mensche ze tuonne vil.
nieman weiz sînes tôdes zil:
ir sît junc alt arm oder rîche,
wir müezen sterben alle gelîche,
wir enwizzen wâ wenne wie,
der tôt læt oht niemen hie.
dâ solt wir uns bereiten zuo.
ez lebet maneger smorgens fruo
gesunt, der lîhte tôt gelît
des âbents umbe vesperzît.
des tôdes wec hât manigen stîc.
der beier herzoc ludewîc,
der mit lîbe unde guote
nâch sînes willen muote
gelebet hete manec jâr,
der forhte smorgens niht ein hâr
den tôt, den er des âbents leit
dô in der stecher versneit
ze keleheim, der ouch dâ belac.
ir beider tôt brâht in der tac.
wâ vernam ie dehein man
daz ein sô rîcher fürste
von eines mans getürste
wurde alsô sîns lebens ân?
man mac ez wol vür wunder hân.
daz ich daz mære hân geseit
welhen tôt der fürste leit,
daz hân ich getân durh daz
daz wir uns hüeten deste baz
und daz wir stên dem rehten bi,
swelh des lebens ende sî,
daz oht der sêle werde rât.
wan diu heilege schrift hât,
swelhen tôt der rehte dol,
ez geschehe doch der sêle wol.
sôst daz ein nôt vor aller nôt:
swer in den sünden blîbet tôt,
der muoz die helle iemer bouwen.
daz bedâhte wol entrouwen
in sînem wîsen muote
sant francisk der guote,
wand er tet sich der werlde abe
durh got und aller sîner habe
erne liez aleine niht sîn guot,
er liez den willen und den muot
er begap sich unde bewac
alles des er ze werlde pflac.
dô er der werlde wolde entrinnen,
des liez er niemen werden innen,
als ich vor geseit hân.
nû was zassis sîn friunt ein man,
der was im lange ê heimlich.
ze dem sprach er:< dâ hân ich
funden rîches schatzes hort.>
dô der man vernam diu wort,
des was er inneclîchen frô.
mit ime gienc er dicke dô
zeinem hol als er in bât.
daz stuont dâ nâhen bî der stat.
von dem schatze retten sie
mit einander beide alhie.
ez het ab sant francisk tougen
unsern herren got vor ougen,
in des minne er was enzunt,
dâ meinder mit sîns schatzes funt.
in daz hol er eine gie,
dâvor er den gesellen lie
und bât got drinne andæhteclich
mit reime herzen lûterlich,
daz er in bekêrte
und in sînen willen lêrte.
er gedâhte hin unde her
und hete guoter dinge ger
diu er ze tuonne hete gedâht,
mit werchen gerne vollebrâht.
sîn herze in gotes minne bran.
vil sêre in riuwen began
swaz er sünden ie getet.
dô er volbrâhte sîn gebet,
dô gienc er ûz dem hol zehant
dâ er sîn gesellen vant.
nû was ime sîn lîp erleit
sô sêre von der arbeit,
die er betende hete getân,
daz man in lîhte mohte hân
gehabet für einen andern man,
dan der inz hol was gegân.
eins tages er got mit flîze bât.
dô kunt er im an der stat
waz er tuon solde,
er wolde oder enwolde.
solher fröude er dâvon wielt,
daz er sich selben kûme enthielt
und mohtez doch sô niht verdagen,
ern muose eteswaz dâvon sagen
daz tet er bîzeichenlich
und sprach:< ich wil frumeclich
mîn dinc hie heime anevân
und wil mîn varen ze pulle lân.>
dô er solher mære began,
dô sprach man zim:< francisk, sag an,
wil dû wîp nemen?>< jâ,> sprach er,
< zuo der schoene stêt mîn gêr.
diu ir od ich gesâhen ie,
sô wîse wîp enwas ouch nie.>
daz wîp daz er dâ meinte,
daz was daz geistlîche leben,
in daz er sich wold ergeben,
daz er sît wol erscheinte,
wand er sich drinne reinte.
dâzuo bereite er sich nû sân.
als er die werlt wolde lân,
der er durh got sich hete bewegen,
vür sich tet er des kriuzes segen.
ûf sîn phert saz er zehant
scharlach und ander koufgewant
fuort er mit im und reit hin
zeiner stat, heizet fulgin.
als er verkoufte daz gewant
und sîn phert sâ zehant,
dô gienc er wider gein assis
unde gedâht in manegen wîs,
wie den schatz er âne würde.
er dûhte in ein swæriu bürde
und aht in als ez wære sant
ein alte kirchen er dô vant
bî der stat nâhen stân,
diu hiez sant damian.
dâ gienc er in und sach aldâ
ein briester, deme kust er sâ
sîn hende und bôt daz guot im dar
und seit im sînen willen gar.
den briester wundert diu geschiht
und hete sîn rede doch für niht.
sînen schatz er ouch versprach,
wand er in niuwelîchen sach
werltlich unde tumber site
und forhte, er spotte sîn dâmite.
mit bete er doch des übergie
den briester, daz ern bî îm lie.
sîn guot versprach er umbe daz
wand er sîne friunt widersaz.
dô warf sant franziske hin
daz guot ze einem venster in
reht in der unmære,
als im zihtiu drumbe wære.
er smæhte diz unwernde guot,
daz dâ sô swindet unde zergêt.
an daz, daz dâ ân ende stêt,
riht er allen sînen muot.
sælic ist der same tuot!
er bleip eine wîle alhie,
sîn vater forschende gie
war sîn sun wære komen.
als er dô daz het vernomen
wâ er was, dô quam er dar
zornec und unmuotes gar.
sîne friunt von der stat
giengen mit im als er bât
dô sant franciske vernam,
daz sîn vater alsô quam,
dô flôch er in ein hol iesâ,
daz enwesse lîhte niemen dâ
wan ein mensche in dem hûs.
dâ lac er als ein kelremûs
verborgen einen mânôt,
daz er durh menschlîche nôt
herfür getorste kûme gân.
swaz im guotes wart getân
mit spîse und mit andern dingen,
daz muos man ime verholne bringen.
sus lac er in der gruoben tougen
und bât mit weinenden ougen
got, daz er im quæme ze trôste
und in von ir handen lôste,
die sîner sêle hæten æhte,
unde daz er wol volbræhte
sînes antheizes ger.
dârumbe sô flêhte er
got vastende unde weinde,
unze daz er ime erscheinde.
swie er in der vinster wære,
eine fröude unsagebære,
diu im ê was gar unkunt,
von der wart er gar enzunt
in der wâren minne.
ern wolt niht mêre lâzen drinne:
gein der stat gienc er sam ein helt,
den got ze kemphen hât erwelt,
unde verweiz im selben daz,
daz er ieman ê entsaz.
dô in die von der stat ersâhen,
vil begunde ir zuo im gâhen
und wânden, er wær âne sin.
steine und hor wurfens an in.
daz tâten sie ân sîne schult.
daz vertruoc er mit gedult
und ân allerslahte swære,
rehte als er ein tôre wære,
und seite sîn got grôzen danc.
diz mære durh die strâzen dranc
und wart von ime ein grôzer schal
in der stat überal.
dô diz sîn vater vernam,
mit zorne er dar geloufen quam
und hielt dehein mâze.
er zôh in durh die strâze.
ân barmunge unveterlich
fuort er in heim vil lesterlich
und leit in in ein vinster hol
und wânde in überkomen wol,
daz er sînen willen lieze
und tæt swaz er in tuon hieze.
mit worten er in versuohte,
des er harte kleine ruohte.
darnâ sluoc er in sêre.
daz half in nihtes mêre
dan dâvor diu rede tet.
bant, drô, flêhe, slege, bet
und swaz man im tet oder sprach,
sîne gedult er nie zebrach,
mit rede od mit gebære.
er forht deheine swære,
wan sô er ie mêre kumbers leit,
sô wart ze gote ie baz bereit
und vester ouch sîn herze,
wand er sich des wol verstuont
daz die, die gotes willen tuont,
vergêt der bitter hellesmerze
und in der himel wirt ze merze.
eins tages dô sîn vater gie
an sîn geschefte und in lie
gebunden in der prisûn,
dô versuohte ouch ir sun
diu muoter mit senften siten.
si begunde in güetlîchen biten
daz er lebte und tæt als ê,
wand ir tet daz vil wê
und misseviel ir, daz ir man
sô mit ir kinde hete getân.
ich wæne der muoter diu kint
lieber denne dem vater sint,
durh daz wan siez erarnet harte,
dâvon ziuht sies alsô zarte,
und ist ir leit swaz man in tuot.
dô si sînen vesten muot
niht enmohte geweichen,
und dô sie sach daz ir smeichen
mit süezer rede niht vervie,
doch begunder rebarmen sie:
si brach diu bant und liez in gân.
des lobte er got und gienc sân
hin dâ er was gewesen ê.
erne forhte im dô niht mê:
sîn muot was frî unde frô
und hete für niht sîns vater drô.
dô der vater heim quam
und er dise rede vernam,
dô schalt er sîn wip und gie hin
mit zorne, als er wolde in
daz lant ze rûmen twingen,
ob ern niht wider mohte bringen.
dô sant francisk wart gewar
daz sîn vater was komen dar,
dô gienc er gein im zehant
als ein erwelter wigant
und sprach als ein küener degen:
< vater, ich hân mich bewegen,
swaz mir durh got mac geschehen.>
als er in des hôrte jehen,
dô nôtiget ern umbez guot,
daz der sælege man het muot
ze verzern zuo der armen fromen
und wold ouch sîn ze staten komen
der kirchen mit gebouwe dâ.
im gie der schatz niht sô nâ
als er den wuocheræren tuot,
die durh werltlîchez guot
sich in die helle senkent,
dâ in die tiuvel schenkent
welchen schatz in ir rachen.
si slâfen oder wachen,
sô brechent sie den liuten abe
mit ir wuocher alle ir habe.
aller sünden sündære
rastent, wan die wuocherære.
swer huoret roubet oder stilt,
eteswennes den bevilt,
daz er sich des geloubet.
wuocherschatz der roubet
ân underlâz tac unde naht.
der wuochrer ist sô ungeslaht,
daz sîn herze keine zît
ruowet. swer sô wuochers phlît,
ir deheines wirt ouch niemer rât,
ern müeze swaz er wuochers hât
wider geben unde gelten.
ich wæne ir deheiner selten
die riuwe gewinne,
daz er durh gotes minne,
gelte unrehten gewin:
des fuort der tiufl die sêle hin.
sante francisken muot
was sunder sorgen umbez guot,
dârumbe in sprach sîn vater an.
als ich vor geseit hân,
ern het darzuo dehein gelust,
ern ahte ouch niht sîner flust.
dô der vater daz guot vant,
sîn grimmer muot ein teil verswant.
er fuort in mit im in die stat
vür den bischof dâr in bât
sich verzîhen sînes guotes.
zwâr ern was solhes muotes,
daz er in des entwerte
sâ ze stete, als er sîn gerte,
ê sie die rede gereiten gar,
der er nam vil kleine war.
er wolde sich ouch niht berâten
ob er tuon wolde des sin bâten,
wan sunder trahten sâ zehant
zôh er abe al sîn gewant
und die niderwât alsam:
hie stuont ein niuwer adam
nackent unde vingerbar,
diu kleit gab er dem vater dar.
diu smâheit des guotes
und diu stæte sînes muotes,
der nam den bischof wunder.
er stuont ûf und hult in under
sînen mantel, den er truoc an.
verstên er sich des wol began,
swaz er dâ von im hete ersehen,
daz diu geschiht wære geschehen
von gotelîchem geræte
und daz sie bîzeichen hæte.
dô nam er in in sîne phlege
unde trôste in allewege
mit guotes râtes lêre,
er minnet in ouch harte sêre.
hie stuont der reine süeze man
blôz ân allerslahte gewant:
niwan allein des fleisches want
daz hete sîn sêle dannoch an
daz schiet von gote in herdan.
in hadertuoch er sich nû want,
der ê truoc scharlachens gewant.
ze gote stuont aller sîn gedanc:
ein franzois liet ze lobe er sanc
got, dô er durh ein holz gie.
dâ sag ich iu wiez ime ergie:
im bequâmen roubære,
die frâgten grimme, wer er wære?
mit lûter stimme antwurt er in:
< eins grôzen küneges scherge ich bin
waz welt ir des?> dô sluogens in
und wurfen in unwerde hin
in ein tiefez gruobehol,
daz was grôzes snêwes vol.
si sprâchen zim:< lige gebûre,
gotes scherge!> im wart vil sûre
die selbe wîle dâ, wand er
walget in dem snê hin unde her,
unz er sich dâvon entswanc.
ûz der gruobe er schiere spranc
unde schutte ab im den snê,
dô sanc er gotes lob als ê.
durh daz holz gienc er mit fröuden hin
und quam zeinem müncheklôster in.
bî den was er manigen tac
daz er vil kranker spîse phlac.
im tet der hunger ofte wê.
er hæte nihts gegert mê
wan daz er brôtes hæt gehabt
sô vil, daz er sich hæt gelabt
alsam ein kuchengarzun.
ân rock und âne schapprûn
gienc er in einem hemde,
sîn andâht was im fremde.
dô was ouch niemen dâ sô guot,
den erbarmet sîn armuot
und ime gæbe ein alt gewant
dô gienc er dannen zehant,
wand ime dâ niemen nîht enbôt,
niht durh zorn, wan durh sîn nôt.
dânâch quam er ze gubin,
dâ gap ime ein rockelîn,
der ê sîn friunt was, ein man.
dô man dâ sagen began
her und dar mære,
welh sîn leben wære,
dô quam zuo im der prior
des klôsters, dâ er was dâvor,
und bât in durh got varen lân,
swaz ime dâ smâheit was getân.
dârnâch der reine guote,
der rehte diemuote,
sich zuo den ûzsetzigen zôch,
die er ê sô sêre flôch,
als er selbe verjach,
sô er aller verrest sach
ir hûs vil nâch zwô mîle stân,
sô verhabet er die nasen sân.
nû dient ern dô und was bî in.
durh den frônen gewin
wuosch er ab in den unflât,
des solich siechtuom vil hât.
er truoc dannoch werltlich wât,
dô ime eins tages ein malât
gienc engegen, den er kuste,
des in doch niht geluste,
wan daz er sich sîn betwanc
vil sêre über sînen danc.
die wîl und er werltlîchen gienc,
vil guoter dinge er begienc.
er half gerne den armen
unde begunde in erbarmen,
swelher slahte ungemach
disem oder dem geschach.
nû hete er swinde mit gereit
wider sîn gewonheit
eins tages eim armen, daz in bât
des almuosens. an der stat
gerowez im, dô ez geschach.
in sînem muote er dô sprach,
daz ez schande wære
und sêre lasterbære,
swer des niht entæte
des man in gebæte
durh eins sô grôzen künges namen.
alsô begunde er sich schamen
und sazte in sîn herze daz,
daz er von der zît vürbaz,
swes man durh got in bæte,
immer gerne tæte.
swaz er getuon mohte
und im ze tuonne tohte,
daz erfult er volleclîche,
wand er regap sich gerlîche
unserm herren got alsô.
nâch dem evangeliô
lebt er, ê daz er ez lêrte.
dô er ez dâ begunde lêren,
unsers herren namen zêren
vil manger sich bekêrte,
des herze ê was vil herte.
des êrsten des er nû began,
dô huop er ze bouwen an
die kirchen ze sant damian,
von der ich vor geseit hân.
diu stuont vor alter dem gelîch
als ob siu allerteileclîch
wolde vallen dernider,
die machet er kurzlîchen wider.
im sehsten jâre sîner kêre
erhuop sich dâ von sîner lêre
in geistlîcher ordenunge
ein vil êrsam samenunge
von meiden und von frouwen,
der man noch dâ vil mac schouwen.
clara ist der frouwen nam,
diu alrêrst in daz leben quam.
geborn ist sî von assise,
junc edel unde wîse
ist diu reine maget guot,
kiusche unde diemuot.
dô sî nam sich daz leben an,
von ir bekêrde sich began
manic mensche dâ bekêren.
von ir begunde sich dô mêren
an der stat ein heilic orden,
daz dâ ein klôster nû ist worden,
des got immer gêret sî
und sîn heilegen namen drî.
diu wâre minne ist under in,
sie hânt ir gemeinen sin
gerihtet zeiner güete.
si phlegent kiusche und diemüete
und lebent in solher armecheit,
daz si spîse unde kleit
nâch ir nôtdurft selten hânt.
sô sêre sie sich ouch enthânt,
daz sie vil selten niezent gar
ir gesazte lîpnar.
si haltent ouch ir swigen, daz
ir eteslîche enweiz waz
oder wie si reden sol,
sô sie joch solde sprechen wol.
si hânt ouch die gedultekeit,
daz deheiner slahte leit
beswæren mac ir senfte site.
in wont ouch solhiu gnâde mite,
daz sie mit geistlîchen ougen
von gotes lêre ervindent tougen,
waz si tuon suln oder lâzen.
si kunnen wol gemâzen
ze guoten dingen ir leben,
als ez got in hât gegeben,
den si meinent unde minnent
die got minnen beginnent,
die hazzent der werlde êre
nâch unsers herren lêre.
ei wie wol got gedanken kan,
ez sî wip oder man,
der die werlt durh in lât,
als er wol ouch erzeiget hât
an sande elisabete,
diu swaz si guots und êren hete
ûf erde, durh den himel liez
diu lantgrævin ze dürngenlant.
si was geborn von künges art.
dô sie ir mans verwitwet wart,
dô tet si sich der werlde abe.
ir selbes lip und alle ir habe
ergap si gote gerlîche,
des hât si nü sîn himelrîche.
da gedenken alle frouwen an:
swenne in got nimet ir man,
sô wold er sie, wolden si in.
sô ziuhet etelîche hin
der werlde êre, ir fleisches gir
und nimet aber einen ir.
misselinget ir dan,
dâ ist got unschuldec an.
ich hân die frouwen gesehen,
von der ich des hôrte jehen
daz si siben man oder ehte
næm nâch êlîchem rehte.
swenn ir man stirbet einem wîbe,
der rât ich daz si durh got blîbe
âne man, als dâ tet
diu guote sande elisabet.
daz selbe rât ich ouch den man,
als ich den frouwen hân getân.
wan swer durh got tuot guotes iht,
des lât er ungelônet niht.
da gedenkent wol die frouwen an
ze assis von sant damian,
di da dienent got ze aller zît.
der habe ouch sie allewege
in sîner heilgen phlege
wider des tiuvels strît,
an dem unser trôst lît.
nû lâzen wir die rede stân
und sagen von dem guoten man,
waz er dârnâch begie,
dô er die kirchn erboute hie.
indes verwandelt er zehant
in gotes namen sîn gewant
und zimbert ein kirchen wider,
diu was ein teil gevallen nider.
diu lac ouch nâhen dâbî
an der stat ze assisi.
dô er die het erbouwen gar,
dô huop er sich anderswar
ze einer stete dâbî nâ,
diu heizet portiuncula.
dâ stuont ein kirche ouch zevalt,
sante marien, diu was alt,
verwüestet unde ouch oede gar,
sô daz ir niemen nam dâ war.
dô er die alsô stênde vant,
dô begunder bouwen sie zehant
durh unser frouwen êre,
die minnet er harte sêre.
zwâr man mac si gerne minnen,
wan si kan wol gewinnen
uns umbe unser schulde
ir trûtsunes hulde.
des wolder durh got und durh sî
der lieben kirchen wonen bî.
dô er si het gemachet gar,
dô was wol daz dritte jâr
daz er bekêren sich began.
zuo den zîten truoc er an
als ein einsidel gewant
und einen stap in sîner hant.
ein ledergürtel in bevienc,
geschuohet er ouch dannoch gienc.
eins tages er ze kirchen was,
dâ man daz ewangeli las
wie jesus sîn jünger sande
ûz, predigen in dem lande:
daz vernam er als er kunde.
zem briester gienc er an der stunde,
der die messe gesungen hete,
und bât in diuten an der stete
daz ewangeli bescheidenlîchen.
dô beschiet erz im vil ordenlîchen.
an dem evangelio
stuont geschriben alsô,
daz hôrte der guote francisk wol,
daz dehein gotes jünger sol
schatz golt noch silber hân,
ân stap und âne taschen gân,
niht schuohe noch zwên rocke tragen,
gotes wort lêren unde sagen.
diu lêre was von gotes gebote,
der fröute er sich in gote.
er sprach:< diz ist daz ich wil
und daz ich suoche.> sunder zil
leit er den stap von der hant
und entschuohet sich zehant.
eines rockes gnuogte in;
het er mê, daz gap er hin.
ein seil gurter umbe sich,
den rock machter dem kriuze glîch,
der was wehse unde kranc.
er rihtet allen sîn gedanc,
wie daz er rehte lebet alsô
als jesus krist gelêret hât.
der gap im den sin und ouch den rât,
daz er durh in lebet alsô
als stuont am evangelio.
nû begund er in der minne
von grôzes herzen sinne
predigen mit einvalten worten,
daz alle die sîn rede hôrten,
bezzerten sich von sîner lêre.
die liute nam ouch wunder sêre
des got mit ime dô began.
sîn wort durh ir herzen bran,
sîn rede was süeze unde guot
und weichte manigen herten muot
und ringet manige swære.
die liute dûhte daz er wære
worden gar ein ander man.
er sach den himel allez an,
die erde unwirdeter anzesehen.
ich wil des ouch ze wunder jehen
daz er dâ huop ze predigen an,
dâ er von êrste lêrn began
unde wart ouch dâ begraben
und ouch von der erde erhaben.
in swelher stat er predigen solde,
sô waz daz êrste, daz er wolde
ze dem volke sprechen, daz dar quam:
deus det nobis pacem suam,
daz kint: got gebe uns sînen fride.
ich wæn er den gruoz selten mide.
mit dem gruoze er enpfie,
swer sô ime widergie,
ez wære wîp oder man.
von dem gruoze gewan
maniger fridelîchen muot,
der was hezzec unde unguot.
sîn lêre unde ouch sîn bilde
zamte manic herze wilde,
vil mangen er von sünden nam.
der êrste der zuo zime quam,
daz was von assis ein guot man,
des ich genennen niht enkan.
der dânâch sîn geselle wart,
der hiez bruoder bernhart,
der in ze hûse ê dicke nam.
swenne sô er zuo im quam,
sô sach ern beten durh die naht.
als er ervant sîns lebens aht,
dô verkouft er gar sîn urbor,
sam sant francisk tet dâvor
und gap daz der armen diet,
als im daz ewangeli riet:
den friunden wold er sîn niht geben.
desselben bezzert er daz leben
und bekêret manigen der ez sach.
zehant folgte im aber nâch
von assis ein man vil êrsam,
ine weiz ab niht wie ist sîn nam.
dânâch quam zim in kurzer zît
bruoder egidius, der sît
rehte lebet und redelîche.
er was gehôrsam volleclîche
und worhte als ein einsidel sol,
sîme geiste was mit gote wol.
vil guot bilde er den brüedern liez.
der sibent bruoder philips hiez,
der dânach quam zuo in.
unser herre im gap den sin,
daz er suoze reden kunde,
er von ime reden begunde.
die heilege schrift er wol vernam
unde beschiet. daz hete er nie
gelêret ê. von gote daz quam,
swann in ze tuonne des gezam,
der grôziu wunder ie begie.
dô sant francisk der guote man
die sehs brüeder zim gewan,
der wart sîn geist in gote frô.
die selben brüeder lêrt er dô
armuot und einvaltecheit.
die hete er beide an sich geleit
in der wâren minnen.
wes got mit ime beginnen
wolte, des nam in wunder.
eins tages gier besunder
mit vorhte, als er vil ofte tet,
andæhteclîche an sîn gebet
und sprach vil dicke alsus:
< deus propitius
esto mihi peccatori!>
entiuschen sag ich waz daz sî:
got wis gnædec mir sündære!
ein süeziu fröude unsagebære
im in sîn herze enmitten quam.
gewissen antlâz er dâ nam
aller sîner sünden.
sich begunde entzünden
sîn geist als ob er brunne.
von der selben süezen wunne
wart er über sich gezucket,
als er von slâfe wære entrucket.
dem lîbe sîner kraft gebrach,
sîn geist in einem lichte sach
künftigiu dinc bescheidenlîchen.
dô im daz lieht begund entwîchen
und in diu süezecheit verlie,
ze den brüedern er froelîche gie
und sprach zin:< liebe brüeder mîn,
ir sult froelîche in gote sîn.
swie lützel unser iezuo ist,
wir mêren uns in kurzer frist.
ich wil iu mîn gesiht sagen
und woldez gerne doch verdagen,
wan daz ichz iuch muoz wizzen lân
durh die liebe, die ich zuo iu hân.
ich sach vil liute zuo uns komen,
die alle an sich heten genomen
geistlîch gewant und wellent sîn
mit uns. in den ôren mîn
doent noch ir gên her unde hin.
ich sach die wege vol von in:
tiutsche und franzoise,
spanjole und engeloise
sich ûf der strâzen drungen.
vil nâch von allen zungen,
unde diu werlt hât, die
samten sich in dem lande hie.>
der rede warn die brüeder dô
mit einandr in gote frô.
dô sprach der sælege man zuo in:
wir sulen alle unsern sin
got ze danken kêren
der gâbe und der êren,
die er an uns hât geleit,
wan ez ist ein rehtiu wârheit,
daz unser herre uns mêren wil:
er machet unser harte vil.
ze lest ez alsô ergât,
als dâ ein man gevangen hât
sô vil vische, daz ir in
betrâget ze tragen hin.
sô welt er die'me behagent dan,
die andern scheidet er hindan.
daz sant franzisk hât geseit,
der daz ze rehte merken wil,
der vindet daz ez an daz zil
râmet mit ganzer wârheit.
sîn rede wâr urkunde treit.
ein guot man quam zin aber dô,
ahte wurden ir alsô.
die hiez er in vierin stên
und ie zwên zesamne gên.
vil lieben brüeder, sprach er zin,
gên iuwer zwên ie sament hin
in die werlt ûf unde zetal,
künden den liuten überal
fride riuwe und antlâz.
sît gedultec unde swaz
man iu sprichet oder tuot,
sône sprechet niht wan guot.
lât iuch des niht betrâgen:
allen den die iuch iht frâgen,
antwurt diemüeteclîche,
dârumbe gît iu got sîn rîche.
des gebotes wârn si frô
und vielen für in nider. dô
kuste er si minneclîche
und sprach zieslîchem sunderlîche
diz vers, daz an dem salter stêt:
< jacta cogitatum tuum in domino et ipse te enutriet>.
daz kint:< lâ dich an unsern herren,
sô nert er dich von allem werren.>
diz sprach er ouch alzît zuo in,
sô er die brüeder sande hin.
egidi, bruoder bernhart
huoben sich samt an die vart
gein sant jacob zehant.
sant francisk in ein ander lant
ouch mit eime gesellen gie.
die ander vier brüeder die
huoben sich ouch an die var,
zwêne her, zwêne dar.
alsus schieden sie sich dâ.
in vil kurzer zît dârnâ
sant francisk got erbat,
daz er si samte an ein stat.
mit fröuden sie einander sâhen,
für ein wunder sie des jâhen
daz sie zesamen wâren komen,
sô daz sie nie heten vernomen
von menschlîchem munde,
daz sie zuo der stunde
solden zeinander komen dâ.
si seiten undr einander sâ
swaz in got guotes hæt getân,
und hæt ir dehein missetân,
von sant francisk er buoze enphie.
ir dehein verhal in nie
were joch wort, noch gedanc
noch deheiner slahte wanc.
und sô si wol getâten joch,
swaz er gebôt, si jâhen doch
si wæren unnütze knehte.
sus besazt mit vollem rehte
sîns vil reinen geistes fruht
der êrsten schuole zuht,
der sant francisk began.
swaz im dô got het kunt getân,
daz tet er sînen brüedern kunt.
sich bruoderten zin an der stunt
viler guot man und erbære.
daz wart dô allenthalben mære,
ouch wart des heilegen mære genge
an die breite und an die lenge.
swer in ir leben wolde dô,
des was sant francisk frô
und sîn brüeder algelîche,
er wære arm oder rîche,
wîse tump, edele nider,
sîne kêrten deheinen wider.
got weiz, nû ist ez dâzuo komen
als ir dâ oben hânt vernomen,
daz man die vische erlesen wil,
wan ir ist worden nû sô vil,
daz man niht nimet wan die fromen.
dô sant francisk ersach,
daz diu zal vür sich brach
und daz der brüeder mêr was worden,
dô schreip er ein regelorden
nâch dem evangelio.
ze dem bâbest innôcencio
quam er und die brüeder hin
ze rôme unde bâten in,
daz er die regel machte stæte,
die er geschriben hæte.
dâ was ouch ze den zîten dô
von assis bischof gwidô,
der minte in und die brüeder sêre
unde erbôt in sunder êre.
dô bischof gwidô wart gewar,
daz sant franciske dar
mit sînen brüedern komen wære,
daz was ime ein teil swære,
wand er forhte zehant
daz si rûmen wolden sîn lant.
als er vernam ir sache dô.
des was er in gote frô,
rât und hilfe gelopt er in.
ze dem bischof johan von sabin
gienc sanct francisk dârnâch.
dem selben herren man des jach,
daz dehein grôz rômære
in sô rehtem leben wære.
der enpfienc in güetlîche
und frâget in flîzeclîche
waz er schaffen wolde,
und riet im daz er werden solde
einsidel oder klôsterman.
dâ wolder im niht volgen an,
niht daz er sînen rât versmâhte,
wan daz sîn muot hôher gedâhte.
den bischof wundert sîner ger
unde forhte doch, daz er
des hôhen willen abe quæme
und riet im aber, daz er næme
an sich ein slehter leben.
als er in sach dâwider streben,
dô sprach er wol ze hove sîn wort.
als dô der bâbest hete gehôrt
ir guote gir, dô sprach er zin:
< brüeder gêt mit gote hin
und prediget als iuch got gelêre.
swenne iuch sîn kraft gemêre,
sô komet mir herwider zuo,
sô bevilh ich iu mêr danne nuo.>
zwâre swar der guote gie,
sô was doch got mit ime ie.
der wîste sînes herzen sin,
mit gesihte trôster in.
im troumde eins nahtes ein troum
wie er einen grôzen boum
sach bî einem wege stên,
dâ er für solde gên.
unde als er gie dârunder,
dô nam in des boumes wunder,
der was schoene unde hô.
indes fuogt ez sich alsô
daz er dârûf sô hôhe quam,
daz er den obersten ast nam
und neict in ûf die erden nider
mit der hant. daz ergie sider.
der troum ist bescheiden sus:
der boum was innocencius,
der bâbest was ze der zît.
den neiget er dâzuo mit bet,
daz er allen sînen willen tet
vil güetelîche und âne strît.
als tet ouch bâbst honorie sît.
sant francisk wart dô
mit samt sînen brüedern frô
und lobten got sêre
der gnâden und der êre,
die im bâbst innocencius tet.
dânâch gienc er an sîn gebet
in sant peteres münster stân.
dô er daz het getân,
dô kêrt er dannen sâ zestet
gein dem tale ze spolet.
die brüeder folgten im nâch,
in was ernest unde gâch
ze allen guoten dingen.
dô si ûf dem wege gingen,
dô huoben sie ze reden an,
waz in got guotes het getân
und wie lieplîchen sie
der bâbst enphienc unde lie
und wie si nâch mohten gân
sime gebot und sîner man.
daz betrahten sie flîzeclîche
und wie si reht und redelîche
behielten ir regellêren
unde wie nâch gotes êren
ir reine site, ir rehtez leben
guot bilde der werlde mohte geben.
dô sie dâvon geretten gnuoc,
ir wec sie in ein wüeste truoc.
si wâren wegemüede gar
und enheten niht ze der lîpnar.
si hungert und was über zît
alsô man zenbîzen phlît.
da was niemen der in gæbe iht,
wan dâ enwas der liute niht,
die wârn vil verren hindan.
dô bequam in ein man,
der truoc, als ez got gebôt,
in sîner hant ein brôt.
daz gap er in und gie hin,
doch erkanden sie niht in.
des nam sie grôz wunder
und manten einander sunder
daz sî gotes erbermde,
der sie des hungers beschermde,
getrouten immer deste baz.
zehant dô si gâzen daz,
dô wart ir hunger bedaht
und giengen mit niuwer maht
gein der stat ze ortrende.
bî der stat an einem ende,
dâ ez heimlich was und eine
und den liuten ungemeine,
dâ wârn si fünfzehen tage.
in die stat nâch bejage
gienc ir ein teil von tür ze tür.
swaz man almuosens gap herfür,
daz truogen sie den brüedern hin
und azenz froelich mit in.
swaz in des g'ubert zeinen stunden
unde ob si niemen funden,
dem si gæben des man in gap,
sô burgen sie ez in ein grap,
dâ wîlen tôten inne lâgen:
solher wirtschaft si phlâgen.
sô si wolden ezzen dan,
sô nâmen siz herwider dan
unde spîsten sich dermite:
solhes lebens was ir site.
si fröuten sich ir armuot,
diu dûhtes süeze unde guot
und sazten in ir herzen vür
mit einer gemeinen kür,
daz sie deheiner slahte nôt
von gote schiede unz an ir tôt.
sine wolden ouch niht langer sîn
an der stat daz der stete schîn
ir girde zuo ir moht iht ziehen.
sie wolden allez daz fliehen,
daz man vür eigen mohte hân.
dô giengen sie gein spoletan
und ahten mit einander daz,
ob daz ze nutze quæme baz
daz si undern liuten wæren
oder daz si sie verbæren.
swaz sant franziske tet,
daz vürquam er mit gebet
und tet als im got geriet
und sîn hêrer geist beschiet.
ern wold im einen niht leben:
der den tôt durh uns alle leit
dem het er sich gar ergeben.
des ist sîn lop nû harte breit
und ist den heilegen eneben.
des bâbst gebôt und sîn gewalt
machten sant francisken balt
ze predigen unde ze varen snel
in stete unde in kastel.
dâ prediget er offenlîche
von dem frônhimelrîche.
mit des hêren geistes kraft
wart sîn lêre verhaft
in den landen allenthalben.
ern kunde niht die sünde salben,
er stopfte sie mit scherpfen worten
und schalt sie daz siz anhôrten,
die ze sünden phlâgen.
ern wolde niht ir hulde lâgen,
er tet in vor daz er in riet.
dehein vorhte in von rehte schiet,
die wârheit reite er ze diute,
daz wolgelêrte und êrsam liute
sîner rede wunder nam,
und swâ er zir gesihte quam,
dâ vorhtens in mit nützer vorhte.
swaz er sprach oder worhte,
daz was allez wol getân.
ez liefen wîp unde man,
münche phaffen algemeine,
rîche arme, grôze und kleine
von der gegende her unt dar
und nâmen sîner wunder war.
daz lant wart vil bôsheit bar,
da ez inne was erhertet gar,
von sîner liehten lêre,
des lopten sie got sêre.
ez gie zuo im lantliute vil
und ergâben sich âne zil
in sîner meisterschefte zuht.
an den gebar sîn lêre fruht
von des heilegen geistes ræten,
daz sie alle gerne tæten
als er gebôt unde bât.
er hiez ie nâch sîner stat
ieslîchen leben redelîche,
edele unedele, arme und rîche,
leien unde phaffen.
swaz er wolde schaffen
mit in, daz tâten sie
und widerreiten ez nie.
sus macht er ir leben reht
unde ir krumbe fuore sleht.
swaz er ie aldâ begie,
sô phlanzet er besunder ie
der minneren brüeder leben.
der nam in von im wart gegeben,
von sînem wort er in ouch bleip,
dô man an die regel schreip
daz wort: et sint minores,
daz kint: und sîn minner! indes
sprach sant francisk zehant:
disiu bruoderschaft sî genant
der minnern brüeder orden!
alsus ist in der name worden
und sint ouch minner wærlîche
wan si lebent ermelîche
mit willeclîcher diemuot.
ir herze, ir sin als ein gluot
in der wâren minne bran.
swâ sie einander quâmen an
oder ûf dem wege widergiengen,
sô trûtlîchen sie sich enphiengen,
sie halsten unde kusten sich,
ir gespræche was gar minneclîch,
sô süeze und sô êrbære,
daz nieman sô übel wære,
der ir enphâhen hete gesehen,
sîn herze enmuose in guotes jehen.
si wârn einander alsô holt,
daz sich ir iteslîch umbe solt
vürs andern willen hæte geben.
sô gehôrsam was ir leben,
ê daz gebôt wær volreit,
sô waren sie dâzuo bereit
ze tuonne, swaz man in gebôt
und widersâzen dehein nôt.
si dolten grôze armuot:
ir deheiner hete dehein guot
wan ein rok, des dûhte in gnuoc,
den er geflicten lîhte truoc.
seil wârn in gürtelbant,
boeze was ir nidergewant.
sine wolten ander habe niht.
des vorhten sie dehein geschiht,
siene heten deheine sorgen
den âbent noch den morgen
oder wâ si nahtes solten sîn.
si dolten ofte grôzen pîn:
des winters sô diu naht quam
und sie nieman zehûse nam,
sô sluffen sie in einen oven
oder in eins andern luoges schroven,
dâ wârens unz diu naht zergie.
des tages sô worhten die,
die dâ kunden hantarbeit.
ir dienstes wâren sie bereit,
sô daz sis niemen verzigen.
in dem hûs der ûzsetzigen
wârens oder anderswâ,
si worhten hie unde dâ.
dehein werch ir deheiner nam
wan daz in wol ze tuonne zam.
ir werch was nütze und êrsam,
vil manigem ez ze state quam.
sô grôz gedult was under in,
daz sie dâ gerner giengen hin,
dâ man ir lîbes æhte,
dan dâ man ir wol gedæhte.
swâ man lobete ir heilicheit,
dâ was in ze wesene leit.
si erliten manic ungemach:
swer in scheltend übel sprach,
sô mans entnaete unde sluoc,
ir gedult daz allez vertruoc.
swâ man sie bant oder vie,
daz widerreite ir dehein nie
und lobeten sîn got alle wege.
gebet was ir ellichiu phlege.
swaz si ie heten getân,
da gedâhtens flîzeclîche an.
des guoten lobeten sie got.
swâ si ie wider sîn gebot
heten getân, daz weinden sie,
und sô niht vollen trôst enphie
ir geist, sô vorhte des ir wân
daz si got dan hæte verlân.
sô sie zuo ir gebete giengen,
sumelich sich umbeviengen
mit îsenînen banden,
daz sie den slâf erwanden.
sô leit ir sich enbor ein teil
in ûfgehangeniu seil,
etslîche in hulzeniu slôz
daz in des slâfes verdrôz.
ir gebet niht getruobete,
sô sich diu andâht uobete.
geschach etewenne daz,
daz ir dehein tranc oder az
vür sîner nôtdurfte zil,
sîn wære lützel oder vil,
daz buozten sie vil vaste
dârnâch mit langer vaste,
unz daz sie vil gar vergazen,
ob si wol getrunken oder gâzen.
ûf îs sâzens nacket gar,
sô sie des wurden gewar,
daz der geluste wolte enzünden
ir fleisches gir zuo den sünden
und sluogen sich mit dornen an,
daz frisch bluot uz ir rucke ran.
die werlt versmâhten sie gar
und phlâgen kûmer lîpnar.
si heten mit gewonheit
sich brâht ze solher arbeit,
daz si dehein kumber vorhten.
swaz si tâten oder worhten,
daz geschach mit senftem muote.
in fridesames herzen huote
miten sie der schanden spor.
diu tugent truoc ir geist enbor
in die himels strâzen,
sie heten die irdeschen gelâzen.
si redeten selten. von ir munde
quâmen ze deheiner stunde
üppic oder müezic wort.
ir zuht bants an der tugent ort.
ir leben was êrsamer site,
kiusche wârn ir ganges trite,
ze der erden liezen sie ir ougen,
ir muot stuont ze himel tougen,
ze dem rehten stuont aller ir sin.
noch nît noch haz was under in,
noch bîspræche noch arcwân.
ir reiniu herzen wâren ân
bôseheit und valsches bar.
gemeines muotes warn sî gar.
solher tugent bewîste sie
der vil tugenthafte man.
mit werchen vollebrâhtens die.
swaz in vor gebôt sîn man,
ir geist der sælden wege gie.
nû sprichet lîhte manic man,
der sich sîn niht versinnen kan:
dem leben ist nû niender sô.
zware im ist nû als dô:
ich weiz die liute under in,
den aller ir herzen sin
sô volleclîchen stêt ze gote
unde zallem sîme gebote,
daz ir lîp wære bereit
ze aller der arbeit,
die man durh got lîden sol:
daz hân ich ersichert wol.
bruoder berhtolt und johan,
bruoder heinrich und herman
und bruoder reinhart der guote
die weiz ich in sô vestem muote,
daz sie daz willeclîche dolten,
swaz si durh got dulten solten.
hei wær ich in ir eines aht!
ich bin in tag unde naht
eteswenne gewesen bî,
swie fremde ich in nû sî.
ich enwas doch in ir orden niht.
mîn will ist, ine weiz obz geschiht,
daz ich mich dârin ziehen wil,
got füegez mir in kurzem zil!
ich slief und az und tranc mit in,
ich pruofte her und pruofte hin,
ine kunde erspehen nie daz wære
an dem orden wandelbære.
diu lant ensint niht gelîch,
des sint die liute ouch misselîch:
ein lantvolc hât guot geverte,
dâwider ist daz ander herte;
ein lant ist rîch, daz ander arm,
ein lant ist kalt daz ander warm.
man sendet sie ûf unde nider,
her unde dar, vür unde wider:
sô müezens nâch des landes wîse
gewant haben unde spîse
und müezen halden doch dârunder
ir regelen gebot besunder,
wan swer die niht behalten wil,
dern kan ze langeme zil
niht in dem orden belîben.
der orden lâzet niht beklîben
an im deheine valsche fruht,
der orden ist erwelter zuht.
als die ünden in dem mer
vert der minnerbrüeder her
allenthalben her unt dar.
und swâ sie werdent des gewar
daz iht valsches undr in ist,
daz werfent sie ûz sunder frist,
alsam daz mer daz âs tuot.
davon spreche niemen in wan guot
durh got und durh sîn selbes heil.
der liute ist ein michel teil,
die in übel sprechent.
ine weiz waz si an in rechent,
si tuont niemen dehein leit.
swer in danne leide tuot,
daz ist sîn unsælecheit.
niemen spreche iu niht wan guot,
daz tuot er mit der wârheit.
der brüeder wil ich nû gedagen
und wil von den êrsten sagen,
wie si lebeten unde tâten
und welh triwe si sament hâten.
bî assis heizet alsus
ein stat rigus tortus,
dâ stuot ein hütte liute lære.
die brüeder, den dâ was unmære
hôhiu hiuser unde wît
herbergten dârin ze der zît.
diu hütte was sô enge,
daz sie dinne vor gedrenge
deheins gemaches mohten phlegen,
wan daz si übertruoc den regen.
mit ruowe sie dâ kûnic sâzen,
vil selten sie ouch wol gâzen,
ez quam in dicke an diu nôt
daz sie beliben âne brôt.
si betelten die ruoben,
dâ sie die liute gruoben
bî assis ûf dem plâne.
sie wâren sundermurmeln âne,
mit gedult und âne klage
swes sie niht heten alle tage,
und alle tage frâgte sie
sant franciscus, wie
daz ir gemüete wære.
er lie dehein dinc wandelbære
ze frist wahsen under in.
mit râtes lêre treip erz hin.
ir dehein ouch niht vor im verbarc,
sîn zuht was strenge unde starc.
er wachete ouch alle wege
über sîner brüeder phlege.
swenne sîne kiusche brust
bekorte fleischlich gelust,
in ein gruoben îses vol
lac er, unz er erkalte wol
und der gelust gar zergie.
daz selbe tâten ouch sie,
si tâten nâch als er tet vor,
si trâten gerne in sîne spor.
er lêrtes ûzen unde innen,
sich an allen ir sinnen
hüeten vor allen den sachen,
die sünde an in mohten machen.
bî den zîten dô sie
wonten in der hütte hie,
dô fuor der keiser otte vür
mit schalle in keiserlîcher kür,
als er ze rôme wolde kêren
nâch disse irdschen rîches êren.
sîn muot was mit gote sô gar,
daz er des keisers vürvar
noch sîns hers nam deheine war,
noch liez der brüeder dehein dar
wan einen, der im sagen solde,
ine weiz ob erz gelouben wolde,
daz diu êre werte unlange zît:
daz was wâr und ergie ouch sît.
swie enge diu hütte wære,
sô wolde er doch, daz vor swære
der brüeder herze und ir muot
wær sicher unde wol behuot.
durh daz selbe schreip er
an den trâmen hin unde her
der brüeder namen hie unde dâ,
daz iteslîcher wesse, wâ
sîn stat wesen solde,
sô er beten oder ruowen wolde.
dar treip eins tages an die stat
ein man sîn esel in den schat.
durh daz in niemen tribe hin,
sprach er zem esele:< genc herin,
wir sullen wol tuon dirre stete.>
dô sant francisk gehôrt hete
daz wort, daz truoc er swâre
und bekande ouch wol zewâre
des der man hæte gedâht,
der dar den esel hete brâht.
er wânde daz si blîben solden
und daz si mit gezimber wolden
die selben stat dâ mêren.
dô begunde dannen kêren
sant francisk und die brüeder sâ
hin ze der portiuncula,
dâ er, als ich vor hân geseit,
die kirchen hete gemachet wider
sant marien der heiligen meit.
diu hât im gelônet sider
aller sîner arbeit.
die brüeder bâten in dô,
daz er sie beten lêrte. sô
einvalt wârn si ze den stunden,
daz sie ir kirchamts niht enkunden.
< sô ir welt beten,> sprach er,
< sô sprechet pater noster,
unde: adoramus te christe, et ad omnes ecclesias tuas quæ sunt in universo mundo, et benedicimus tibi, quia per sanctam crucem tuam redemisti mundum!>
daz kiut:< christ, wir beten dich an
und zallen kirchen, swâ si stân,
alsô wît diu werlt ist,
unde loben dich, herre christ,
daz dû die werlt erlôste
mit dînes heilgen kriuzes trôste.>
swaz er sprach oder riet,
ir dehein daz underschiet,
siene tæten ez zehant.
wart in joch mit ihte erkant
sîn wille oder sîn gedanc,
daz leisten sie sâ sunder wanc.
wan er seite in ofte, daz
rehtiu gehôrsam sî, swaz
ein bruoder durh den andern tæte,
des er in bæte od willen hæte.
unde an swiu der undertân
verstên des meisters willen kan,
ez sî gebot oder bete,
daz sol er leisten sâ zestete.
derselben gehôrsam
ir iteslîch war mit flîze nam
und tâten swaz sir meister hiez.
dâvon ir deheiner liez,
dâ er ein kirchen verrest sach,
sô neic er dar unde sprach:
adoramus te christe,
als er sie gelêrt het ê.
nû hetens ein heilic einvalt:
swaz als ein kriuze was gestalt,
ez wære an bluomen oder an wegen,
an want, an zûnen oder an stegen,
sô nâmen sies mit flîze war
und nigen andæhteclîchen dar.
als ein geloub was under in,
alsô was ein geist und ein sin.
si gehullen in der wâren minne
mit werchen ûzen unde inne.
eim priester s'ofte ir bîhte tâten,
den die liute almeistic hâten
gunêret vür ein boesen wiht.
des engloubeten sie niht,
sô lûter was ir herzen sin,
si bîhten im und êrten in,
daz oht ein ander priester sprach
zeinem bruoder, dô er in sach:
< sih daz dû iht sîst ein glîhsenære!>
dô wânde der bruoder, daz er wære
als der priester hete gereit,
und wart im als sêre leit,
daz er dârum naht unde tac
trûrens unde weinens phlac.
als in die brüeder frâgten dô,
wârumbe er wære als unfrô,
der rede er in dô verjach.
dô trôste in iteslîch unde sprach,
er solte niht gelouben daz.
dô sprach er:< brüeder, umbe waz
sol ich daz gelouben niht,
des ein gewîhter priester giht?
waz ist denne daz er seit
der priester, der diz hât gereit?
mac ein priester liegen dan?
sît daz er niht liegen kan,
sô muoz ich ez vür wâr hân.>
sus hete er lange den wân,
als im des priesters rede beschiet,
unz sant francisk im riet
daz er solhen gedanc lie.
ez hete ir kein sô grôze swære,
sîn herze enwurde kumbers lære,
swenner sînes râtes trôst enphie.
sam wart ouch dirre bruoder hie.
diu süeze reine bruoderschaft
gienc mit des hêren geistes kraft
vor got einvalteclîche
und vor den liuten sicherlîche.
des trôste sie geistlich gesiht
mit wunderlîcher geschiht,
wan swenne sô ir gedanc
mit werltlîchen sorgen ranc,
sô sungens in geistlîcher ger
mit flênder stimm pater noster.
daz tâtens ouch an einer naht
mit inneclîcher andâht.
nû was sant francisk von in
geslichen, ich enweiz wâhin.
etelîche an ir ruowe lâgen.
sumelîche ir betes phlâgen,
diz was um mittenaht nâhen.
nû seht wâ die brüeder sâhen
ein schoenen fiurînen wagen
durh des hûses türe tragen
ein grôze kugelen sunnevar.
sich kêrt der wagen hin unde dar
imme hûse zwir und drîstunt,
als ob daz hûs wær enzunt,
und wart diu naht lieht von dem glaste.
die wachenden erquâmen vaste,
die slâfenden erschrâken sêre.
von des klâren schînes lêre
wart ir herz und ir lîp klâr.
ieslîcher nam des andern war
und frâgten waz daz mohte sîn?
dô erzeiget in des liehtes schîn
ieslîches gewizzen dâ.
dâ verstuonden sie sich sâ
daz ez sant francisken sêle wære,
diu den glanzen glast dâ bære.
diu hete verdient, daz s'âne mein
sô rehte wunneclîchen schein:
wand er der brüeder phlac mit flîze,
des sâhns in in des liehtes wîze.
den brüedern wart ze maniger stunt
mit wârem urkunde kunt,
daz er sunder lougen
weste ir herzen tougen.
eiâ - wie ofte im wart erkant
der brüeder leben in andriu lant
von des heilgen geistes goume!
er mante sie in dem troume,
waz si tuon solden oder lân.
er seit vürwâr âne wân
von manigem künftigen mein,
der dô in rehtem leben schein,
und ouch von manigem künftec guot,
des herze dô het üblen muot.
der brüeder herze got erlûhte,
daz ir geist der gesiht bedûhte
und sunderlîchen trôst enphie.
nû hoeret wie ez einem gie!
sant francisk der guote
der hete der brüeder huote
bevolhen in der gegende dâ
bruoder johan von florentia.
dô der mit der bruoderschaft,
diu was in der gegende wonhaft,
eins mâles ein capitel begie
und er ze predigen anvie,
dô hôrten sie in flîzeclîchen
und marchten sîn rede inneclîchen
dem capitel was bî
der sælge bruoder antonî
unde ein priester, hiez monalt,
der was diemuot und einvalt.
indes und der bruoderz gotes wort seit
und in daz süeze wort vürjeit
daz dâ sint: jesus nazarenus
rex judeorum, daz sprichet sus
ze diut: jesus von nazarete,
der juden künec( daz wort hete
pilatus anz kriuz oben geschriben,
des in die juden widertriben).
an der stat warte hinvür
bruoder monalt gein der tür
und sach grôziu tougen,
doch mit fleischlîchen ougen
sant francisk in den lüften sweben
und den brüedern segen geben,
als sîn hende wærn gestrecket
in kriuzes wîs unde genecket.
des wurden die brüeder dô
in des heilgen geistes namen frô,
dô sie vernâmen die gesiht
von sant francisken geschiht.
daz, als ich vor hân geseit,
sant francisk von der warheit
weste fremder herzen tougen,
der bewær ich einez sunder lougen.
ein bruoder, hiez riccerius,
der vorhte daz franciscus
in umbe etwaz schûhte,
des in hinz ime bedûhte,
und im dârumbe fremde wære.
daz was dem bruoder harte swære,
wand er wânde, swen er
lieben hæte, daz der
gotes hulde wirdec wære,
und swer sô im wær unmære,
daz der von gotes zorne
solde wesen der verlorne.
dârumber her und dar gedahte,
sô daz er sîn niemen innen mahte.
nû gienc er an eime tage
in verholner sorgen klage,
dâmit sîn herze was geladen,
vür sant francisken gaden,
iemitten dô er bette drinne.
des wart sant franziske inne
und wart an im des wol gewar,
daz im in sînem muote war.
dô hiez ern zuo im komen sâ
und sprach zuo im:< sun, enlâ
deheiner slahte trüeben wanc
bekorn dîn stæten gedanc.
under den liebsten bist dû mir
der liebsten ein, daz sage ich dir
und wizze, daz ich dir holt bin.
ganc zuo mir, swenn dû wilt herin,
wis mir mit rede heimlich.>
der rede fröut der bruoder sich
und wundert in unmâzen sêre,
daz er âne menschen lêre
sîn gedanc hete erfunden,
unde von den selben stunden
gehabte er sich baz dan ê
und getroute gote ouch deste mê.
ei sant francisk, heiliger man,
daz wir dîn nû niht, enhân!
wie sul wir dich nû überwinden?
wâ sul wir dînen glîchen vinden?
dîn geist künftigiu dinc vürsach
und west ouch wol daz dô geschach.
dû hæte den wâren wizzentuom,
dû fluhe den werltlîchen ruom,
dîn leben was einvalt,
dîn tugent was manecvalt,
dâvon dû nû ze himel bist
nû bit umb uns sündære,
daz wir sünden werden lære,
den süezen herren jesu christ,
in disses broeden lîbes frist.
swar sant franciske gie,
sîn geist er bî den brüedern lie,
der ir huote und sie besach,
als ich ê von dem wagen sprach,
dâ diu kugel ûfe lac.
beidiu naht unde tac
besorget er sie flîzeclîche,
lîplîche unde geistlîche,
und swaz er wandelbæres vant
daz buozt er under in zehant.
er huote wol der armuot,
diu dûhte in heilic unde guot.
er wolde dehein vezzelîn
in dem hûse lâzen sîn,
des man niht dorfte gar ze nôt.
er az selten daz man sôt:
swenne sô erz aber az,
sô mischet er mit aschen daz
oder gôz kalt wazzer drin.
daz rüttelt er her unde hin,
unz er erlaschte den smac,
der an guoter spîse lac:
sus magert unde darte er sich.
er sprach:< ez ist unmügelich,
swer sô sîn nôtdurft hât,
ob der âne gelust bestât.>
swâ er in dem lande gie
predigen dâ unde hie,
nâhen unde verren,
sô luoden in die herren,
der ieslicher in êrte,
swâ er zuo in kêrte.
swâ man im fleisch sazte vür,
sô bôt erz zuo des mundes tür
und zôch ez mit der hant wider
und liez ez in die schôze nider
als er sîn ein lützel gaz
und huot daz iemen marchte daz.
die spîse selten az er,
die er ze ezzen hete ger.
waz mac ich von sînem trinken sagen?
ich wil des wînes gar gedagen:
er tranc wazzers selten sô vil,
daz er relaschtes durstes zil.
deheiner bettestat er phlac,
wan daz er ûf der erden lac.
sîn lîp von der erden schiet
in der werlde anders niet
wan sîn roc aleine.
holz oder steine
was sîn wancküsse dô.
er saz und slief dick alsô,
er flôch des lîbes gemach.
ze einen zîten daz geschach,
dô er was von siecheit
sîns lîbes kranc und unbereit,
daz er eins huons ein lützel az.
als er kreftec wart etewaz,
dô gienc er gein assis der stat,
und als er in die porten trat,
dô gebôt er einem bruoder, der
mit ime gienc, daz er
umbe sînes halses ric
bunde eines seiles stric
unde in zuge als einen diep
durh die stat daz wær im liep,
und daz er nâch schergen site
schrîte zieslîchem trite
und spræche:< seht ir disen frâz,
der hât hüener fleisch gâz
und hât sich gemestet,
daz ir sîn niht enwestet.>
der bruoder tet als er in bât:
er rief und zôch in durh die stat.
dô liefen ûz schouwen
beidiu man und frouwen.
ir herze sûfte tougen
und zeherten in diu ougen.
wen solt daz füeren niht erbarmen?
si sprâchen:< wê uns armen,
die nâch ir lîbes gelust
sô dicke füllent ir brust
mit trinken und mit ezzen!
wir hân gotes gar vergezzen.>
sus quam in riuwe maniger dâ,
der sich bezzerte dârnâ.
solher dinge er vil begie,
dâ maniger riuwe von enphie.
sich selben smæht er sêre.
sô im die liute erbuten êre,
daz enhete er vür niht.
er dûht sich selben gar enwiht
und was im inneclîchen leit,
swenn in lop wart an geleit:
sô hiez er schelten sich dârnâch.
ze einem bruoder er sprach:
< bi der gehôrsam sag ich dir,
dû solt scheltwort sprechen ze mir
und widerrede mit wârheit
die lüge, die dise hânt gereit.>
der bruoder daz ungerne tet,
iedoch sprach er nâch sîner bet:
< gebûre seldenære,
dû bist ungewizzen und undære!>
des lacht er güetelîche
und antwurt ime froelîche,
er sprach zim:< got vergelt ez dir!
dû hâst wâr geseit von mir,
solhiu wort zierent schône
peters sun von bernardône!>
von dem wort wart er zehant
sîner geburt gemant.
daz er sich selben smæhte
und die liute dâzuo bræhte
daz si bîhten lûterlîche,
sô bejach er offenlîche
in sîner predige âne scham,
daz ez daz volc allez vernam,
swâran er hæt missetân.
het er ie iemen arcwân
oder sprach er ihtes iht
von deheiner geschiht
daz ieman müete,
mit grôzer diemüete
bejach ers demselben sân
und bât inz durh got varen lân.
alsus enliez sîn gedanc
brüeten deheinen kranc
in sînem reinen herzen.
ez begunde in sêre smerzen
rehte als er wære wunt.
er heilet ez ouch sâ zestunt
mit buoz und ouch mit bîhte.
er tet ie gedîhte,
dâ man bî guot bilde nam.
sîn getât dûht wunderlich,
vor werltlîchem ruome huot er sich,
der üppekeit in niht enzam,
er was der werlde lobe gram.
sant francisk der süeze man
sô vast in gotes minne bran,
daz er ie baz unde baz
die gerehtecheit besaz.
in dem sehsten jâr sîner bekêre
gerte er der marter sêre.
des wolt er gein syrie kêren
über mer und wolt dâ lêren
die heiden kristenlîche ê.
alsus schift er ûf den sê
und als er ûf daz mer quam,
ein widerwertec wint si nam
und warf si in die schlavonie.
des jâres mohte gein syrie
vil kûme dehein schif komen.
dô im diu reise wart benomen
dar er ze varne hete wân
dô bât er ander schifman,
die gein ankun varen solden,
daz sin dar mit in füeren wolden.
dô sprâchen si daz sies niht tæten,
wan sie der koste niht enhæten.
swie vil in kumbers müete,
sô getrouwet er doch gotes güete
diu in niht underwegen lie.
mit sîme gesellen er dô gie
in ein schif verstolne.
unwizzend und verholne
was dâ ein man von gotes wîse,
der brâhte dar mit ime spîse
und hiez einen guoten man
von dem schiffe zuo im gan.
zuo dem sprach er:< nim hin
der armen spîse und gip si in,
swenne sôs in durft geschiht.
mit getriuwer besiht
solt dû sie dâ mit besorgen,
die in dem schiffe sint verborgen.>
dô si ûf daz mer quâmen,
die winde daz schif nâmen
und fuortenz lange her unt dar,
unz daz sir spîse gâzen gar,
daz dâ newas deheiniu mê
wan von der ich seite ê,
diu des armen franzisk was,
von der daz schifliut genas.
der spîse enwas doch niht ze vil:
ein wunder ich iu sagen wil,
dô mêrte sie diu goteskraft,
daz elliu diu geselleschaft,
die daz selbe schif truoc,
hinz ankun het spîse gnuoc.
die schifliute alle glîche
dancten gote flîzeclîche,
daz sant francisk an der reise
si hete ernert von lîbes freise,
wan si wæren lîhte tôt
von hunger und von weters nôt.
alsô geruocher uns ouch nern,
sêle und lîbes schaden wern!
der gotes kneht daz mer dô lie,
uf der erden er ze acker gie.
er sætez gotes wort her unt dar,
daz fruht an manigem menschen bar.
er bekêrte wîp unde man,
der ich genennen niht enkan,
leien unde phaffen,
denz von gote was geschaffen.
ze der marter strebte doch sîn ger:
durh daz sô wolde er
ze marroch nâch der marter pîne,
daz er dem miramammelîne
und ouch sînen gnôzen dâ
predigte diu evangelia.
im was zer marter alsô gâch
daz er sînen geverten nâch
eteswenne verre lie,
sô snellich er vüre gie.
sîn reise wart doch erwant.
dô er quam in spangenlant,
got sand in einen siechtuom an
und wold in niht volvaren lân.
dô fuor er wider heim darnâ
zuo der portiuncula,
dâ unser frouwen kirche lît.
dârnâch in vil kurzer zît
vil frumer liute zuo im kêrte
edele unde wol gelêrte.
swie er wære arm des guotes,
sô was er edel doch des muotes,
gewizzen unde bescheiden.
er kunde wol si underscheiden:
ieslîchen nâch sîner maht
handelt er wol in sîner aht.
mit grôzer girde sîn gedanc
noch allez zuo der marter ranc.
in dem drîzehenden jâre
sîner bekêrde zwâre
fuor er âne windes wer
zuo syrie über mer,
dâ die heiden und die kristen
mit urliuge ensament kristen.
er gie mit eime gesellen stân
vür den künec soldan
und vür ander sarazîne.
er vorhte deheine pîne,
die sie in mohten an legen.
mit schelten unde mit slegen
tâten sie im grôze nôt.
er wart gevangn, im wart gedrôt,
ê er zuo dem soldan quæme
und ê er sîn rede vernæme.
der enphienc in güetelîche
und handelte in êrbærlîche.
er bôt im êre unde guot,
ob er dâmit sînen muot
mohte zim geneigen.
sich gît manic ze eigen
dem tiufel umbe rîchtuom
und umbe werltlîchen ruom.
des entet sant francisk niht.
sîn geist het ze himel phliht,
daz irdisch guot und urbor
was im reht als ein hor.
den soldan sêre wunder nam
daz in sînes guotes niht enzam.
er sach in flîzeclîchen an
und dûht in gar ein fremder man,
daz er versprach guot unde êre.
er hôrte gerne sîne lêre,
wan er antwurte redelîche
den heidenen, die frevellîche
kristen ê vür niht enhânt
und an ir ungelouben stânt.
swie gerne er hæte gesehen,
daz er gemartert wære
durh ein besunder mære
sôn liez ez got niht geschehen,
des wir vür wunder müezen jehen.
nû fuor er wider über mer.
sîner brüeder was worden mêr.
dô gienc durhz tal er ze spolet.
bî mevan an einer stet
sach er vil der vogele stân,
tûben tâhen unde krân,
ze den er froelîchen gie.
di geselln er an dem wege lie.
sîn herze daz truoc milte gir
wider vogel und wider tier.
dô er in dô sô nâhen quam
deus det vobis pacem suam!
sprach er zin, wan diz was
sîn ellîch gruoz, als ich ê las.
daz gevügel enflôch in niht.
alsô schiere als er ersiht
daz sie niht flugen von ir stat,
des wart er frô unde bât
sie vil diemüetlîchen,
daz sie gezogenlîchen
daz gotes wort vernæmen,
ê daz si dannen quæmen.
si swigen stille und hôrten in,
dô sprach er swaz er wolte zin:
daz was ein gnuoc grôz wunder.
dô sprach er zin dârunder:
< brüeder mîn, vogele ir
sult got minnen alsô wir
und sult in loben zaller zît,
wand ir sîn geschephte sît.
under den creatûren allen
ist in diu edelkeit gevallen,
daz ir mugt in dem lufte sweben.
veteche hât er in geben
ze fliegen unde vederwât,
die ir vür kleider anhât.
ir enert noch ensæt,
ir ensnîdet noch enmæt,
und besorget iuch doch gar
got aller iurer lîpnar.>
dô er die rede hete gereit,
als er selbe hât geseit
und die brüeder, die dâ wâren,
dô begunden gebâren
die vogele algelîche
vil wunderfroelîche:
ir helse sie ûf rahten,
ir vetech si von in strahten,
si ginten unde sâhn in an.
dô begunder umbegân
under in dar unde her,
mit sînem rocke ruorte er
beidiu ir lîp und ir houbet:
ich bin daz wol geloubet.
ze leste bât er got ir pflegen
unde tet des kriuzes segen
über si unde erloubte in
ze fliegen swâ si wolden hin.
mit sînen gsellen gienc er dô
an den wec und was frô
und lobt got inneclîche,
den alsô flêhelîche
êrten alle creatûre.
von gnâde, niht von natûre
hete er die einvaltekeit,
daz er verweiz sîn sûmekeit,
daz er niht het geprediget ie
den vogelen sit, daz sie
hôrten gotes wort wirdeclîche.
von der zît mant er flîzeclîche
vogel, tier, grôz unde kleine,
würme, holz unde steine
und aller hande creatûre,
die sich joch von natûre
nihtes kunden versinnen,
ze gotes lobe unde ze minnen.
dâ luot er sie mit flîze zuo
beidiu spâte unde fruo
wand er sich des wol verstuont
daz si gotes willen tuont.
ein kastel, heizet albian,
dar quam er eines tages gegân,
als er dâ predigen solde.
an der stat, dâ er wolde,
dâ gienc er ûf ein hoehe stân,
dâ in daz volc sach allez an.
si swigen alle als er si bât.
nû nisten an der selben stat
swalwen ze den zîten,
die nâch ir site schrîten,
sô daz die liute vor in
niht enmohten hoeren in.
sant francisk sprach den vogelen zuo:
< swester mîne, swalwen, nuo
daz ich ouch spreche, des ist zît;
ir habet biz her genuoc geschrît.
swîget und hoeret gotes wort
unz an der predige endes ort.>
die swalwen swigen sâ zestet
und quâmen niht von der stet
unz die predige zende quam.
die liute des grôz wunder nam
und sprâchen:< vürwâr âne wân
diz ist ein heiliger man
und ein friunt des hoesten!>
sie mohten sich wol troesten,
sie îlten mit andâht zehant
rüeren an sîn gewant.
si dancten got und lobten in,
daz vogel und tier ân menschen sin
erkanden sîn rein gemüete
unde sîne grôze güete
und sîn inneclîche ger.
ze einen zîten wonte er
in einem castel, heizet gretze,
dâ was ein hase in einem netze
gevangen, den brâht im dar
lebenden und gesunden gar
ein bruoder. als er in ersach,
dô erbarmter in unde sprach:
< bruoder hesel, genc zuo mir!
wes lieze sô geschehen dir?>
als in dô lie der bruoder gân,
dô flôch er zem heiligen sân
und leit sich ruowen in sîn schôz,
dâ in alsô wenc verdrôz
als ob er wære in sînem neste
unde in dâ niemen weste.
dô er ein wîl geruote hie,
sant francisk in dô lie
daz er gienge ze walde.
dô lief er wider balde
in sîne schôz, des treip er gnuoc.
ze jungest in ein bruoder truoc
inz holz dâbî, dâ er in liez,
als in sant franciske hiez.
solher wîs tet im alsam
ein wildez tierlîn gar unzam,
daz heizet kuniculus.
in des sêwes werde bî perus
den vischen tet er alsam.
swâ im ein visch ze handen quam,
den liez er lebende in den sê
unde gebôt, daz er sich mê
huote daz man in iht vienge.
nû hoert wiez einem visch ergienge:
an des sêwes stade ze reatin
saz er in ein schiffelîn.
dô vienc ein vischære aldâ
ein visch, der heizet tynea.
den gap er im andæhteclîche,
den nam er ouch von im froelîche.
bruoder nante er den visch,
er quam ab niht ûf sînen tisch:
er liez in ûz dem schiffe nider
in daz selbe wazzer wider.
gotes namen er begunde
loben. an der selben stunde
sprach er dâ sîn gebet
und die wîle er daz tet,
dône quam voll der stete nie
der visch. dâ ern inz wazzer lie,
bî dem schiffe spilter dâ,
unz er gebette. darnâ
gap erm urloup ze varen hin.
die creatûre êrten in
mit ir gehôrsam in gote,
wand er lebte in gotes gebote
mit rehter gehôrsam:
des tet im gotes geschephte sam.
wazzer wart jm ouch ze wîne.
ze einer zît leit er grôz pîne
von siechtuomes noete.
ze sant urbanes einoete
was er ze dem selben mâle.
sînes siechtuomes quâle
zegienc und wart gesunder.
als er getranc, daz was ein wunder,
daz wazzer wînes smac gewan.
ei waz grôzer heilekeit,
daz sîner gehôrsamkeit
diu dinc sus wâren undertân!
von schulden wær ein sælec man.
dârnâch gienc der reine man
zeiner stat, heizet esculan.
dô er daz gotes wort seite hie,
des volkes sô vil zuo im gie,
daz sie sich vaste undertrâten.
von der andâht, die si hâten,
ze hoeren und ze sehen in,
drungen sie her unde hin.
leien, phaffen, drîzec man
leiten dâ geistlich leben an.
swâ er in eine stat gie,
man und wîp in enphie
froelîche mit gesange
und mit glockenklange
und ouch mit grüenem loube.
sus wart kristen gloube
gehoehet und geêret,
und die sich heten verkêret
mit irresamer ketzerheit,
die burgen sich und was in leit.
vor allen dingen vestent er
roemischen glouben, wande er
ist unser sêle sælecheit,
swer in mit rehten werchen treit.
er êrte priester flîzeclîche
und die phaffen algelîche.
er segente den liuten brôt,
daz guot was vür siechtuomes nôt,
swer sô sîn ein lützel az.
unlange zît werte daz,
sîn roc wart im zesniten gar,
daz er vil oft stuont nâch albar.
vil manic siechtuom verswant
von dem, swaz er in sîner hant
gehabet hete: und sagiu hie
wiez einem tragendem wîbe ergie.
dô diu genesen solde,
grôze nôt si dolde,
daz ir nieman gehiez den lîp.
indes daz selbe guote wîp
alsus qual, dô solde rîten
sant francisk zuo den zîten
zeiner einoete dâbî nâhen.
des wîbes friunt sich versâhen,
ob er dare quæme,
daz ir sîn kumft benæme
die ungefüegen siecheit.
ein andern wec er dô reit,
daz er niht quam selbe dar,
doch buozte er ir, daz ir war.
ein bruoder, heizet peter,
bî dem selben het er
daz phert wider heim gesant.
dâ wândens wîbes friunt zehant,
dô sie den sâhen, daz erz wære
sant francisk der mære,
der durh sînes lîbes krancheit
daz phert ê dâvür reit
dôr sîn niht was, daz was in swære
und frâgeten, ob iht dâ wære
daz sant francisk hæt geruoret
oder in sîner hant gefuoret.
dô nâmens an derselben stunde
den zoum von des rosses munde
und leitn in ûf daz wîp. zestunt
genas si wol und wart gesunt.
ein man hiez gwalfreducius,
der tet mit einem gürtel sus,
der sant francisken was,
daz manic mensch dâvon genas.
den gürtel leit er in ein wazzer,
daz er gar wart drinne nazzer:
swer des selben wazzers tranc,
den lie sîn siechtuom, der in twanc.
von ime ergie sus wunders vil,
dâ er selbe niht enwas.
wer von im selben genas,
der zal enweiz niemen zil,
der ich ein teil hie sagen wil.
ein stat heizet tuschanelia,
dô er geprediget aldâ,
ein ritter in ze hûse nam,
der hete ein sun der was lam.
des bât er in im büezen
und viel im ze den füezen,
daz er daz kint ernerte.
vil lange er sich des werte.
ze lest er durh des ritters bet
mit andâht sîn gebet tet
und leit uf daz kint sîn hant
und huop ez ûf. sâ zehant
stuont ez ûf gesunder gar
und gienc im hûs hin unde dar.
ze narne ein man vergihtec lac,
der hiez peter, manigen tac.
an dem was ganzer kraft beroubet
hende füeze unde houbet.
fünf mânde was er sus gelegen,
daz er nihtes moht gephlegen,
wan daz er die zungen ruorte
und sîn ougen umbe fuorte.
dô der sieche man vernam,
daz sant francisk ze narne quam
zuo dem bischof von der stat
sande er zehant unde bât
daz ern im geruochte senden,
sînen siechtuom ze wenden.
dô machete der reine süeze
von dem houbt unz an die füeze
ein kriuze ûf den siechen man.
zehant gesunden er began
und liez in diu vergihtekeit
und wart sîns libes gar bereit.
er macht ein blint wîp in der stat
gesehende, dô sie ins bât,
mit einem kriuze, daz er tet
ûf ir ougen mit gebet.
ze eugobin in der stete
ein wîp zwê krumbe hende hete,
der greif er dran und wart gereht,
an vingern und an henden sleht.
des wart daz guote wîp frô:
mit ir henden macht si dô
ein kæse, den truoc sie im dar.
des nam er in der minne ein teil,
mit ir gesinde âne meil
hiez er siz ander ezzen gar.
si wart gesunt, daz ir niht war.
ein bruoder het die valnden suht,
diu brach in mit der ungenuht
und mit solher ungebære
als ob der tiuvel in im wære.
sîn anblic der was griulich,
sîn munt der schûmete sich.
nû wart er krump und iesâ reht,
iezunt gevalden, dârnâch sleht.
der was der sinne sô beroubet,
daz er füeze unde houbet
stracte zuo einander glîch
unde spranc hô über sich,
alsô hôhe sam ein man,
und viel ze erde wider dan.
dô den sant franciske sach,
dô erbarmtern unde sprach
sîn gebet und segente in.
des gienc er gesunder hin
von des siechtuomes sêre
und geruort in niemer mêre.
in dem bistuom ze narnie
heizet ze sant geminie
ein castel. dâ gienc er in
mit andern sînen brüedern drin.
dô er geprediget alhie,
ein guot man herbergte sie.
der het ein wîp, diu was behaft,
die lôste er mit gotes kraft.
er hiez die drî brüeder gên,
ie ein in einen winkel stên,
daz sie dâ spræchen ir gebet.
daz selbe er ouch mit flîze tet
und mit grôzer andâht.
dô daz gebet wart vollebrâht,
dô gienc der heilige man
vür daz behafte wîp stân.
diu kolt sich bermeclîche
und schrei vil jæmerlîche.
< bî christe gebiut ich dir
tiuvel, daz dû varest von ir!>
sprach sant franciske. sân
wart daz wip den tiuvel ân,
der fuor von ir mit grôzem krache
und lie si vürbaz mit gemache.
dô daz sô schiere was getân,
des hete der süeze man den wân
daz er betrogen wære
und gie von dan mit schamer swære.
zein andern zîten, dô er
gienc durh die selben stat her,
dâ daz wip iunc was,
dô gienc bruoder helias
mit im in der gegene.
dô gie im engegene
daz selbe wîp, dier ê erlôste.
swie vil si mit im rede kôste,
son sprach er doch niht wider sie:
durh den arcwân er daz lie,
daz sin betrogen solde hân.
des hete si weizgot niht getan.
doch kustes sînes fuozes spor
und huop ir hende beide enbor
und seites got und ime danc.
bruoder helias in doch twanc
mit bet, daz er ir zuo sprach,
wan vil liute vürwâr jach
daz sie behaft wære
und ouch erlôst von der swære.
ez was ouch ein wîp behaft
von des tiuvels meisterschaft
in der stat ze castelle,
von der fuor er vil snelle.
der ungetriuwe hellewart
dô vür daz hûs gefüeret wart,
dâ der heilige was inne.
si schrei lûte von unsinne
mit tiuvellîcher stimme.
ir zannen daz was grimme
nâch der boezen geiste site.
ir volgete vil volkes mite
man und wîp von der stat:
daz liut mit flîze allez bât
den heiligen, daz er si trôste
und daz wîp des vînts erlôste.
dô sander einen bruoder dar,
daz er der sache næme war,
ob si behaft wær oder niht.
und als daz wîp den bruoder siht,
dô lachte sie sîn sâ zehant,
sam ir daz wol wær erkant
daz er sant francisk niht enwas,
der ganzer tugende ein spiegel was.
er sprach in dem hûse sîn gebet
unde dô er daz getet,
dô gienc er vür die tür stân
und hiez daz wîp vür sich gân.
diu zabelte harte vaste
unde hete deheine raste.
< ich gebiut dir tiuvel thame
bî rehter gehôrsame,>
sprach sant francisk, daz duo
varst ûzer disem wîbe iezuo!
dô fuor er ûz daz ir niht war
und enquam ouch niht mer dar.
vil zeichen er bî sînen tagen
allenthalben begie,
der ich nû wil gedagen hie.
ich wil in immer mêre klagen,
von ander sînem leben sagen.
mîn sinne sint dâzuo ze kranc
und ist diu rede ouch ze lanc
daz ich sîn leben allez seite,
ez weiz ouch niemen gar bereite.
swaz aber ichs gelesen hân,
daz sage ich sô ich beste kan.
der werlde lop und êre
flôch sant francisk sêre.
er gienc sich von den liuten bergen
in hole steine, zuo den hergen
und in verwuostet einoede.
swâ die kirchen stuonden oede,
dâ gienc ers nahtes beten in.
er rihte allen sînen sin
andæhteclîchen an gebet.
der tiuvel im vil leides tet,
swâr in an solhen steten vant.
er vaht mit im von hant ze hant
und machte manigen grôzen schal:
er warf daz ez bî im erhal.
daz ervorhter nihtes niht,
wan sîn geist hete ze gote phliht.
er sprach zuo im:< du tiuvelwarc,
dû dunkest dich nie sô starc,
ich fürht dich alsô lützel eine,
sam ob ich wær in der gemeine.>
er was vestes muotes
und tet swaz er mohte guotes.
er was der buoche niht ze wîse
und predigete doch wol ze prîse.
swâ er ze predigen began,
dâ was im tûsent als ein man
und prediget einem alsô mære,
sam ob dâ tûsent wære.
swenne er wolde eteswaz
predigen, vürdâht er daz.
des vergaz er eteswenne;
daz seit er den liuten denne
und sprach:< ich hân vergezzen
des ich mich hete vermezzen
ze predigen. got müez iuwer phlegen!>
unde gap in den segen.
eteswenne heten sîniu wort
an süezer kraft sô rîchen hort,
daz sîner rede wunder nam,
swem sie reht in sîn herze quam.
er quam ze rôme in den hof,
dâ nam in der bischof
von ost her hug und fuorte in
vür den bâbst honorien hin
und vür die kardenâle.
den wolder predigen zuo dem mâle.
er nam den segen und huop an.
eiâ wie sîn geist dâ bran
mit andâht von der worte süeze.
er huop dicke ûf die füeze,
als ob er wolde springen,
swenne er daz wort vür wolde bringen.
daz selbe springen machte,
daz man dâ weinte und niht lachte.
der bischof hug von ost der bât
got tougenlîche an der stat,
daz sie sîn einvalt niht versmæhten
oder übels iht gein im gedæhten,
wand er was im liep in gote
durh daz er lebte in sîme gebote.
der selbe herre wart gesant
als ein legât in daz lant
ze tuschan zeinen zîten. dâ
in der stat zuo florentia
quam sant francisk zuo im gegangen
und wart von im lieplîche enphangen.
dâ gefriundeten sie sich
und wurdn ensament heimlich.
sant francisk viel dâ vil suoz
dem bischof huge ûf den fuoz
und bevalh im in sîn meisterschaft
sich selben und die bruoderschaft.
die het der herre in sîner huote
unz er ze bâbest wart genomen.
gegen in nâch ir fromen
was doch sîn herze in guotem muote.
er tet durh got in vil ze guote.
sant francisk was sô milte,
daz in des niht bevilte,
swenn er wan einen roc truoc an,
daz er den einem armen man
schiere hete geteilet mite.
er hete ouch einen höveschen site:
er bât die rîchen liute, daz
si ime lihen etewaz,
kürsen oder umbekleit.
daz was im von in unverseit.
er sprach:< ich nim diz gewant,
daz es in niht mê kumt ze hant.>
swâ im bequam ein armez dan,
dem gap erz froelîchen an.
swer einem armen übel sprach,
daz was im leit und ungemach
und begunde in erbarmen.
ez sprach ein bruoder zeinem armen:
< sih daz dû iht sîst rîche
und dich doch tragest ermelîche!>
dô daz sant francisk vernam,
dô gebôt er bî gehôrsam
dem bruoder, daz er sich entnæte
und sich vür des armen flieze stracte
und daz er im kuste dran.
ez sprach der heilige man:
< swer einem armen übel sprichet,
sîn triuwe er an christe brichet,
der durh unseren willen leit
grôz armuot unde ander leit,
des zeichen ieslich armez treit.
daz sî in vür wâre geseit.>
sîn herze was sô milter güete,
daz in daz niht aleine müete
swaz einem menschen war,
er nam ouch vogele und tiere wâr.
undern tieren algemeine
minte er daz lamp aleine,
durh daz man des lambes güete
gelîcht hât gotes diemüete.
swer sich ze gote wolde glîchen,
daz minnete er besunderlîchen.
mit paule er zeinem mâle gie
durh die march ze ankun. hie
sach er an einer weide stên
ein lämbel und dârumbe gên
böcke unde geize gnuoc.
dâvon sîn herze jâmer truoc:
er stuont siufzent unde sprach,
dô er under der herte sach
daz lamp sô senfteclîche stên:
< sih bruoder, alsô wolde gên
christ under der jüdischeit.
lâ umbez lamp dir wesen leit,
des bite ich in der minne.
kouf wirz unde füerenz hinne!>
des jâmers nam den bruoder wunder
und jâmerte in doch dârunder,
daz daz lamp alsô gie.
niht wan zwên röcke heten sie.
dô sie sus stuonden unde trahten,
mit wiu siz koufen mahten,
dô fuor ein koufman den wec hin,
der kouftez unde gab ez in.
des lobten sie got flîzeclîchen
und giengen beide froelîchen
in die stat zankun, dâ sie
der bischof minneclîche enphie,
den des grôz wunder nam,
daz daz lamp mit in quam.
dâvon seit er solh parol,
daz ez tet dem bischof wol.
des næhsten tages schiet er dan.
nû wart der barmeherze man
mit bruoder paule des ze ræte,
daz er daz lamp behalten tæte.
zeinem klôster sante severines
dâ phlâgen des lembelînes
die klôsterfrouwen dâ mit vollen,
und machten ûzer sîner wollen
einen roc und sanden in
sante franciske hin
zuo der portiuncula.
ze einen zîten, dô er dâ
ein capitel begie,
den roc er trûtlîche enphie.
er halst in unde kust in sâ
und zeict in den, die stuonden dâ.
ez truoc ein man zeinen zîten
zwei lember gegen im, diu schrîten.
diu greif er minneclîchen an
unde sprach zuo dem man:
< wes kolst dû die brüeder mîn,
disiu zwei guoten lembelîn?
ich trage siu von heimen her
und wils verkoufen,> sprach er.
< liebe, waz geschiht in dan?
man slehts und izzets,> sprach der man.
< triuwen des ensol niht sîn!
gip mir diu zwei lembelîn
umbe den mandel den ich trage!>
den het im an dem selben tage
in der gegend ein guoter man
vür den frost gelihen an.
des koufes was der man gemeit,
er gap diu lember um daz kleit,
daz was wol in tiurer ahte.
nû was sîn gedenken maniger slahte,
war er diu lember tæte.
von bruoder pauls geræte,
der mit im in der marche gie,
ze ankun bevalh er sie
wider dem selben man.
< nim dich diu lember wider an,>
sprach er,< und habes in dîner huote
und verkoufe siu niht mê.
tuo in swaz dû maht ze guote
und tuo in ouch niht mê wê!>
daz sprach er in einvaltem muote.
sant francisken gedanc
mit wîser einvalte ranc,
sîn herze stuont ze gote gar.
des nam er alles des war,
des got ie hiez werden
an himel oder ûf erden.
an sunnen mân und sterne
kaft er mit flîze gerne
unde gewan von ir anblicke
grôze fröude dicke.
eines süezen sites er phlac:
swâ ein wurm an der strâzen lac,
den huop er ûf und truoc in hin
daz ieman dâ træt ûf in,
wan man list von christ âlsô:
ego sum vermis et non homo.
durh daz tet erz wan daz kint:
ich bin ein wurm und niht ein lint.
er minte ouch die bîne sêre
und hiez in geben durh gotes êre
des winters honic unde wîn,
daz si iht erstarpte's winters pîn.
gotes geschephede überal,
böume berge unde tal,
wîngarten, sæte unde gevilde,
vogele, tier zam unde wilde,
wint luft, loup unde gras
und swaz ûf der erden was
oder an dem himel oben,
daz bât er got eins tages loben,
alsam diu driu kint tâten,
dô man si wolde im oven brâten.
swâ er vil schoener bluomen vant,
den predigete er sâ zehant,
sam ez solden wesen liute,
die wol verstüenden sîne diute.
swâ man gotes namen nante,
der name in vor liebe brante
und tet sînem herzen sô wol,
daz sîn muot wart von fröuden tol.
swâ er unwerde ligende vant
dehein schrift, die leit er zehant
an ein êrbære stat durh daz,
obe von got dran etewaz
stüende oder sîn süezer nam.
der heiden schrift tet er alsam.
nû frâgt ein bruoder, wârum er
der heiden schrift tæt alse der.
dô sprach er:< man mac gotes namen
mit ir schrift setzen ouch zesamen.>
durh got êrt er ouch die buochstaben,
daz er sie niht liez abschaben,
sô er einen brief schrîben hiez,
von dem er niht tilegen liez,
wart dâran von unbesiht
geschriben ungerehtes iht.
sus êrt er unsern herren got
mit allen guoten dingen,
swâ erz mohte vollebringen.
nû sî'r ze gote unser bôt
daz wir volbringen sîn gebot!
mit swelher slahte sachen
er daz mohte gemachen
daz man gedæhte an christes lêre,
daz fuogter gerne durh sîn êre,
wan sînes herzen gedanc
den muot mit guotem willen dranc,
daz er des himels krône erwurbe.
des driten jâres ê er sturbe,
vierzehen naht vor wîhennahten
dô begunde er daz ahten,
daz er ze gretze wolde stên
und dâ die hôhzît begên.
nû was ein guot edelman
in der gegene, hiez johan.
zuo dem sprach er:< wîl dû
daz ich die wîhnahten nû
dâ ze gretze bestê
und dâ die hôhgezît begê
der geburtlîchen tage,
sô bereit daz ich dir sage,
wânde ich wil dâ begên,
wie daz kint von betlahen
lac nâch menschlîcher sippe
ûf höuwe in einer krippe
und wie ob dem selben kinde
ein esel stuont mit einem rinde.>
der guot man dâzuo bereite
swaz im sant franzisk vor seite.
nû dô die wîhenahten quâmen,
die liute grôze kerzen nâmen,
vackeln unde ander lieht
und wart diu naht dâ alsô lieht
sam ob ez tac wære:
des wart diu hôhzît wunnebære.
diu krippe was bereitet,
daz höuwe drin gespreitet,
rint und esel was dar brâht.
dâvor stuont mit andâht
sant francisk der guote
riuwic doch mit frôwem muote.
ob der krippen man messe sanc,
daz liut dârumbe vaste dranc.
nû het der heilige man
eins dîaken gegerwe an
und las daz ewangeli dâ
unde predigete dârnâ
von betlahen und von dem kinde.
von dem esel und von dem rinde.
sô er betlahen dâ nante,
sîn rehtiu sprâch sich dâ verwante
und blæget als ein lembelîn.
und swenn er daz kindelîn
nennen solde jesu christ,
sô leckete er in der frist
mit der zungen daz wort,
als ob er honeges hæt gekort.
daz tet er rehte âne scham,
sô süeze was im christes nam.
ein wunderlîch dinc hie geschach:
ein guot man in der krippe sach
ein kint ligen in der aht
als ob ez wære in unmaht,
und sach den heiligen man
zuo dem selben kinde gân,
daz lac als obz entslâfen wære,
und waht ez von des slâfes swære.
man mac sus die gesiht wol diuten,
daz sant francisk an vil liuten
daz kint jesum hât erwecket,
daz in ir herzen was erstecket.
dô daz gotes dienst zegienc,
menlich ze herbergen gienc.
man behielt sît manigen tac,
swaz höuwes in der krippe lac,
von dem siechez vihe genas,
swâ ez in der gegende was
von dem höuwe ouch genâren
vil frouwen, sô si kint gebâren,
ob siez under sich leiten,
sôs ir kinde giengen zarbeiten.
ez wart ouch manic siecher lîp
gesunt aldâ, man unde wîp.
ob der krippe wart dârnâ
ein alter gewîhet dâ
und ein kirch vil hêre
in sant franzisken êre.
sîn leben was vil liuten nütze.
er het ein froelîch antlütze
und was ein metwahsen man,
niht z'übel noch ze wol getân:
sîn antlütze ein lützel lanc,
sîn houpt ze grôz noch ze kranc,
sîn ôren klein und ûfreht,
sîn ougen swarz, sîn nase sleht,
sîn hâr was brûn und ouch die brân,
schiter swarz sîns bartes grân,
wîz und glîche sîne zende,
mit langen vingern dünne hende,
kleiniu bein, wênige füeze,
sîn stimme hel unde süeze,
sîn hals und sîn kele kleine,
lützel fleisches ûf dem beine.
sîn ûzer lip was getân
als ich nû geseit hân.
sô was sîn innerz leben gar
gelîche unde wandels bar.
er was einvalt in rîchem sinne,
gehôrsam in der wâren minne,
süezer site und ernesthaft,
vil heimlîch unde dienesthaft.
er kunde geben guote ræte,
er was bescheiden unde stæte,
an rehten dingen iteniuwe,
er was gescheffec unde getriuwe,
gemachsam unde geminne.
er het ûzerhalp und inne
erwelter tugende alsô vil,
daz ich ir enweiz dehein zil.
sant franzisk, tugenthafter man,
bit got umbe uns sündære,
daz wir der sünden werden lære
und die untugent werden ân,
ê wir des tôdes reht begân!
sant franciske begie,
swaz ich hân geseit hie
in den ahtzehn jâren, sît
er wart bekêret von der zît.
nû wil ich sagen zestet
waz er in den zwein jâren tet,
dô er den geist ergeben solde
als ez unser herre wolde.
der süeze man phlac zweier site:
er wont eteswenn den liuten mite,
dârumb daz er siz beste lêrte
und sie ir unrehts bekêrte.
sô er ein wîle daz getet,
sô huop er sich durh sîn gebet
zeiner einoed eteswar.
zeinen zîten nam er dar
ein teil sîner gesellen,
die wol kunden wellen
swaz sîn süezer wille wolde,
die er liebe unde holde
besunder hete durh daz,
daz in was kunt sîn leben baz
dan ez den andern wære.
die wâren sîn bewarære
swenn in daz liut müewen wolde
sô er dem geiste ruowe solde.
die wîl er was an dirre stat,
got er mit grôzem flîze bât
von alles sînes herzen maht
mit inneclîcher andâht,
daz er im geruoht erzeigen daz
wie er geleben mohte baz
dan er gelebet het aldar.
sîn inner sinne wâren gar
und ûzens lîbes arbeit
geriht an die gerehtekeit
und dûhte sich doch ungereht.
ôwê dû armer lampreht,
waz sol dîn werden, sît daz er
alles sînes herzen ger
got ze dienen het geriht
und sich doch selben het vür niht?
got herre gip mir durh in,
als dû im gæbe, solhen sin
daz mir diu werlt werd unmære.
sant francisk, sît dû wære
werltlîch als ich nû bin,
sô erwirp mir umbe got den sin
daz ich mich bekêre,
des hân ich frum und hâst dûs êre!
sant francisk het die ger
ze gote alle zît, daz er
bât die tumben und die wîsen,
guot und unguot, sich bewîsen,
wie er möhte baz geleben.
im was von himele gegeben
ein ûzerwelter süezer smac.
swenn er den smacte, sô erschrac
sîn lîp, daz im der kraft gebrach.
sô diu gnâde ime geschach,
der wart sîn geist in gote geil.
des er vorsmecket het ein teil,
daz hæt er gerne ervunden gar,
möht er selp sîn komen dar,
dannen ime quam der smac.
ôwê gelebt ich noch den tac,
daz mînes herzen sinne
wurden ginnert der wâren minne!
swer mit der wirt reht enzunt,
dem wirt diu rehte süeze kunt.
ich wæn ir aber lützel sî,
den solhiu gnâde sî bî:
mir ist si leider unrekant.
bruoder johan von engellant
und der süeze perhtolt
habent der genâden solt
von jesu enphangen.
wær ez mir sam ergangen,
daz næm ich vür die rîcheit,
die diu werlt elliu treit.
wie möht im ûf der erden
iemer sanfter werden,
dan der derselben süeze enphindet,
sô sich der geist ûfwindet
mit andâht in daz himelrîche.
eiâ wie wünneclîche
des herzen muot mit fröuden stêt,
sô der geist umbe gêt
in der süeze süezecheit,
die diu wâre minne treit,
daz ist der süeze jesu christ.
jesus welh ein nam daz ist!
der ist sô süeze und sô reine,
vor allen namen ist er eine
êrbære unde heilsam.
nie name gote baz gezam
dan der selbe name tuot.
wan dô er gewan den muot,
daz er sîne gotheit
mischte zunser menscheit,
und ê daz ergienge
daz in diu hêre maget enphienge,
dô sprach der engel zir alsus:
< daz kint sol heizen jesus.>
jesus daz kint lôsære:
nû hilf uns herre schephære,
daz uns dîn name kom ze heile
und niht der sêle zurteile!
wan swer mit sünden ist geladen,
dem mac der name mêr geschaden,
ist daz er alsô stirbet
daz er gotes hulde niht erwirbet
danne er im ze staten kum.
durh sant franciscum
hilf mir jesus, ê ich ersterbe
daz ich gotes hulde erwerbe!
sant francisken sinne
wâren in der minne
sô enzunt, daz er leit
mit willeclîcher arbeit
allez daz ungemach,
daz in ze lîden geschach
an lîbe ûzen, inne an muote,
daz in daz vil lützel muote
durh den gedingen, daz got
an im erfulte sîn gebot.
ze der einoede dar er was
gegangen, als ich iezunt las,
dâ twanc in sînes geistes ger
eines tages, daz er
gienc vür einen alter stân
und nam ein buoch, dâ stuonden an
geschriben diu evangelia.
daz leit er ûf den alter dâ,
dar vür er sich mit flîze neicte,
und bât got daz er im erzeicte,
so'rz buoch zem êrsten ûf tæte,
waz willen er gein im hæte.
diz tet er vil diemuotlîche
mit reinem herzen lûterlîche.
als er gesprach dô sîn gebet,
vür sich ers kriuzes segen tet.
mit grôzer andâht stuont er ûf
und warf daz buoch mit vorhten ûf
dô quam zehant ân underscheit
diu schrift, wie christ die marter leit.
daz im diu wîlsælde iht lüge
oder in diu schrift niht betrüge,
sô tet erz drîstunt alhie,
sô quam diu schrift der marter ie.
dâbî verstuont er sich des wol,
wand er was guotes geistes vol,
daz er angest unde nôt
lîden müeste, ê in der tôt
bræhte in unsers herren rîche.
daz dolt er allez willeclîche.
ez wart sîn übergenôz
an guotem willen mensche nie.
er mac sîn worden alsô grôz,
den vernam ich aber nie.
sîn sêle truoc der sælden lôz.
ich wil iu ein grôz wunder sagen,
daz wir bî unsern tagen
nie vernâmen solhes iht,
von einer schoener gesiht,
die sant franciske sach
in einem einhûs. daz geschach
zweier jâre ê daz in
got næme von der werlde hin.
ze den zîten was er dô
in dem eremitorio,
daz dâ heizet zuo alverne.
ze solhen hûsen was er gerne
durh des geistes gemach.
einen man er stênde sach
genagelt an ein kriuze ob im.
gelîch dem engel seraphim
het der man sehs veteche an.
der stracter zwêne enneben dan,
zwên im über houbet giengen,
zwêne den lîp gar beviengen.
der man was schoene und wolgetân
und sach in flîzeclîchen an.
der gesihte wundert in.
daz in ansach der seraphim,
des was er inneclîchen frô.
daz er aber stuont gekriuzet sô,
dâvon er harte erschrac;
ich enweiz wederz vür daz ander wac.
des was er trûric unde frô.
mit sorgen gedâht er dô,
waz bîzeichens möhte hân,
daz er den man alsô sach stân.
betrahten ers niht doch enkunde.
als er darnâch trahten gunde,
dô begunden im an den sînen
füezen unde handen schînen
durhgênder wunden nagelmâl,
sam er niuwens vor dem mâl
den man sach gekriuzet stân
ob im, als ich gesaget hân.
enmitten an den vier enden
ûf den füezen, an den henden
wâren fleischel ûf gedozzen
in nagels wîs dârin geslozzen.
ez heten diu fleischelîn
alsam ein nagelhöuptelîn,
diu die hende inrehalp vürviengen
und die füeze ûzen übergiengen.
sineweller mâsen meil
het der hende inner teil.
um die stat, dâ daz fleisch ûfdranc,
ûzen was ez schîbellanc.
den füezen was alsemelîch.
sîn zeswe sîte stuont gelîch
als ob ein sper drin wær gestochen,
mit einer mâsen ûf gelochen,
dârûz daz bluot vil ofte flôz,
daz ez im sînen roc begôz
und eteswenn ouch sîn niderkleit.
dô, als ich vor hân geseit,
sîn sin niht moht erreichen
der gesihte bîzeichen,
dô erschînen sus zuo den stunden
an sînem lîbe die vünf wunden
an sînen füezen und an handen,
als er gekriuzet wær gestanden:
diz was ein gnuoc seltsænez wunder.
der wunden zeichen barc er under
und het ir grôze hæle,
daz sim der werlde lop iht stæle.
wan swer der werlde lobes gert,
dern ist niht solher êren wert.
der werlde lop und êre
hazzet er beidiu sêre.
er het ouch ein gewonheit,
daz er sîne heimlicheit
vil nâch nieman wizzen lie.
nû wart sîn innen, ich weiz wie,
der sælege bruoder helias,
der im vil wundernheimlich was
und ouch der guote ruffinus.
der wart sîn innen alsus:
eins mâles dô er dem süezen man
sîn hût jucken began,
als er im in den buosem greif
sîn hant im ûf die sîten sleif
dâ diu wunde ûfe lac,
des sant francisk sêre erschrac,
wan im tet daz grîfen wê
unde gestattes ime niht mê.
die hant stiez er im hindan:
< got vergebe dirz!> rief er in an.
vor den kunden hal erz sêre
und vor den fremden michels mêre.
er dâht an den vers allezît,
den an dem salter sprach davit:
in corde meo abscondi eloquia tua ut non peccem tibi.
nû hoert waz diz entiutschen sî:
ich hân dîn rede verborgen
in mînem herzen durh die sorgen,
her, daz ich iht sünde dir.
er hete sînes herzen gir
vor sünden gemachet frî.
den brüedern, die im wonten bî,
sprach er den vers ouch ze diute,
swenne sô werltlîche liute
bî im ze lange wolden wesen,
sô sie den vers in hôrten lesen,
daz sie die dannen bæten gên.
er kunde sich des wol verstên,
daz aller liute heimelîch
allezît niht guot ist.
sîn geist der hete wîsen list:
die liute ensint niht alle glîch,
dâvon kund er wol hüeten sich.
dô diz wundr an im geschach,
daz sît manic mensche sach,
von der zît wart er siech
und siechet allertegelich
ie mêr unde mêre.
von maniger slahte sêre
begunde im der lîp swâren,
wand in den ahtzehen jâren
sît er zêrste bekêret wart,
het er getân vil manige vart
in diu lant nâh unde verren,
dâ er durh unsern herren
daz gotes wort den liuten seite.
er durhgie eins tages gereite
vünf castel unde stete.
nû dô er der kraft niht hete
daz er gên mohte, dô reit er
einen esel hin unde her
durh der liute sêle fromen.
er het den lîp des überkomen,
daz in des wol ze tuonne zam
swaz der sêle rehte quam.
des geistes und des lîbes amt
gehullen wol an im ensamt.
swie kranc daz fleisch wære
von des siechtuomes swære,
sô was sîn wille doch bereit
ze geistlîcher arbeit.
die brüeder in mit flîze manten,
die sînen siechtuom erkanten,
daz er durh sînen siechtuom
versuohte der arzte wîstuom.
den rât widerreite er:
sîn edel geist truoc die ger,
daz von sînes fleisches bürde
sîn geist entladen würde
und dan mit christe solde sîn,
des enaht er niht des fleisches pîn.
in quam ouch an der oucswer,
der wuohs von tage ze tage ie mer.
von sîner unbesihtekeit
sus dolt er maniger slahte leit.
dô twanc in bruoder helias,
der dô des ordens diener was,
dâzuo het er in gesat,
der selbe im was an muoter stat,
daz er erzenîe nam:
klein im daz ze staten quam.
vil manigen arzet er versuohte,
der in doch niht beruohte.
nû wart im ouch gerâten
daz er quæme ze reaten,
wan man seit, daz in der stat
wær ein guot ougenarzat.
ez wâren dâ zuo dem mâle
der bâbest und die kardenâle
und der hof von rôme gar.
dô sant francisk quam aldar,
dô enphiengens in mit gêrter koste.
her hug der bischof von oste,
den er ze vater het erwalt
unde in des gewalt
er het den orden gerlîche,
der enphienc in besunderlîche
als ein friunt den andern tuot.
derselbe herre was diemuot,
sîn leben in rehter fuore schein,
er was rehte als ir ein,
swâ er den brüedern wonte bî:
er was einvalt als sî,
ir orden êrt er harte sêre
und phlanzet in mit guoter lêre.
dô sich der orden breite
und sîne phlanzen leite
in diu lant wîten,
dô bât zeinen zîten
der heilege durh des ordens frum
den bâbest honorium,
daz er in und die bruoderschaft
in bischofs huges meisterschaft
befulhe. dô wart er gewert
swes er dâran het gegert.
der herre den gewalt enphie
von dem bâbest über sie
als ein getriuwer schaffære:
sus wart er ir bewarære.
nû was der heilige man
dem herren alsô undertân,
daz er des nihtes niht enliez
swaz sô er in tuon hiez.
der bischof wart bâbest sît,
daz sant francisk lange zît
vor hete gewisseit
von des heilegen geistes wîsheit.
swenn er im briefe schrîben hiez,
niht anders er in grüezen liez
wan reverendissimô patri sive domino hugoni totius mundi episcopo.
niht anders gruozt ern dan alsô
die wîl er bischof zoste was.
solhes gruozes man niht las
wan totius mundi episcopo,
daz kint ze diute alsô:
al der werlde bischof oder vater
oder sînem herren, alsô bât er
in grüezen, swaz er im schreip.
den gruoz er al die wîle treip
unz ez wart diu wârheit,
swaz er het gewisseit.
der selbe herre des jach,
swenne er sant francisk sach,
daz sîn herze lûter wære
von aller slahte swære.
sîn wille in ganzer liebe bran
gein dem vil heiligen man.
er fröute sich swenn er in sach
und neic im swâ er in sach,
als ob er wære ein zwelfpote.
daz tet der süeze herre in gote,
mit flîze dient er ime rehte
alsam den herren tuont die knehte.
nû dô ern ze reate sach,
dô was im grôz ungemach,
daz er sô grôzen kumber leit
von sîner ougen siechheit
und hiez in erzenîe phlegen,
daz er des iht liez underwegen,
ern tæte swaz im guot wære
vür des siechtuomes swære,
und half im darzuo swâ er mohte.
dehein erzenîe im tohte,
sîn siechtuom was ze vaste erstarket,
des was ez ein verlorner market.
man sneit sîn âder manigen ende
und macht im ûf dem houbet brende
und leit im drûf vil herbîn phlaster,
daz sorgete in ie vaster,
und liez oucsalben im drin:
daz selbe half ze niht ouch in.
mit sus getâner arbeite
lebt er zwei jâr vil nâhen
und moht in niht vervâhen.
mit grôzer gedultecheite
got er sîn doch gnâde seite.
nû dô er wart gâr sô siech,
vier brüedern bevalh er sich
daz sie sîn huoten unde warten
und in beruohten unde bewarten.
verswigen ist der brüeder nam
durh ir tugenthafte scham,
wan si wâren schamerîche
und lebeten vil brüederlîche.
scham ist ein vil nütziu tugent,
si ziert daz alter und die jugent.
diu scham ist der êren zuht,
diu scham birt der kiusche fruht,
diu scham ist der zuhte ruote,
diu scham ist aller tugende huote,
wan swer rehte schame treit
der mîdet alle bôsheit
alsam die vier brüeder tâten.
vier dinc sie besunder hâten:
einer phlac bescheidenheit,
der ander gedultekeit,
der dritte phlac einvalt,
starkes lîbes was gestalt
der vierde unde senfter site.
dem siechen man wonten si mite
mit flîziger huote,
und mit willigem muote
warn sie im dienstes undertân,
swaz er sie muote dienstes an.
swie siech der reine man wære
und lîbeskrefte vil nâch lære,
sîn geist iedoch mit kreften streit
ze der rehten gerehtekeit.
< bruoder,> sprach der süeze man,
< swaz wir biz her gedienet hân,
dâ mug wir lützel mit gewinnen.
wir suln alrêrste beginnen
ze dienne got in niuwer maht.>
er wolde nâch der êrsten aht
sich zuo den ûzsetzigen ziehen
und wolde von den liuten fliehen
verre in verwuoste stete,
dâ er guote state hete
ze dienne got aleine.
lûter vor allem meine
was ze gote sîn gedanc,
gegruntvestet âne wanc,
wand im misseviel ir leben,
die er nâch meisterschaft sach streben.
dâvon wold er die liute fliehen
daz sîn bilde se mohte ziehen.
er jach doch daz genæme
gote wær und ouch wol gezæme,
der sô der meisterschefte phlæge
daz ez der sêle wære wæge.
swer meisterschefte phlegen sol,
dem kumet daz, sprach er, wol
daz er die under im bewar,
daz er ze himel mit in var.
er sol got vor ougen hân,
der werlde êren varen lân.
nûst worden, sprach er, sô breit
der werlde ungerehtekeit,
daz bezzer ist sîn undertân
danne meisterschaft hân.
im was um die von herzen leit,
die durh erdâhte frîheit
liezen ir guot êrstez leben,
den diu gnâde was gegeben,
daz ir sîn wâre fröude erkant.
um sie bât er gotes güete,
daz ir vil kaldez gemüete
an in wurde verwant
mit niuwer minnen hitzebrant.
in dem sehsten mânde,
ê sich sîn geist des lîbes ânde,
was er ze siene in der stete,
dâ er den ougen erzenete.
hie wart sîn lîp siech überal.
von dem houbet hin zetal
dolt er stark ungemach.
sîn mage innerhalbe brach
von tegelîcher siechheit,
und von der leber bôsheit
spît er bluotes harte vil:
dâbî kos man sîns tôdes zil,
daz im daz schiere nâhen was.
dô der guote helias
solhen siechtuom von im vernam,
von verren er geloufen quam.
des kunft was sant francisk frô
und kreftigete in alsô,
daz er fuor mit im dannen sâ
ze der zellen von crotona.
in der solhen zellen
begunde er geswellen
von des siechtuomes sûche
an beinen füezen und an bûche.
sîn mage was sô gar enwiht,
daz er kûme az ihtes iht;
daz selbe im doch niht enzam.
dô bât er bruoder heliam
daz er etelîchen wîs
in bræht in die stat zassis.
der bruoder tet als er in bât,
er brâht in zassis in die stat.
gein sîner künfte fröute sich
diu stat algemeinlich
und lobtens got ûz einem munde
ieslîcher sô er beste kunde,
wan si heten des wân,
als ez ouch muost ergân,
daz er dâ sterben solde.
unser herregot der wolde,
daz er den lîp dâ verwante
dâ er got zem êrsten erkante,
unde dâ der gnâden flôz
sîn luter herze begôz.
swie sîn gloube daz erkande,
daz in allem lande
niender dehein stat wære
der gotes gnâde sô lære
und daz got des geruohte,
daz er sie beruohte,
sô het er doch erfunden daz,
daz sîme geiste nie baz
an deheiner stete wart
von der engel zuovart,
danne sô er sîn gebet
in unser frouwen kirchen tet
zuo der portiuncula,
des wold er ouch ersterben dâ.
der stat er grôzes guotes jach,
dâvon er zuo den brüedern sprach:
< seht mîniu kint, daz ir die stat
iemêr durh iht verlât.
tribe man iuch einhalben hin,
sô gêt anderhalp wider în.
diu stat ist heilic wærlîche
und wont got dâ volleclîche.
unser êrster orden
ist hie gemêret worden.
got hât an der stat unser sinne
enzündet mit sîner minne
und erlûht mit sîner wîsheit.
daz sî in vür wâr geseit,
swes man hie mit andâht gert
daz man des wirt gewert.
die missetuonden alhie müezen
ir missetât vil harte büezen.
mîniu vil liebiu kint, durh daz
êret dise stat deste baz
mit gotes dienst an allen dingen,
diu ir iemer muget volbringen.>
den süezen sæligen man
begunde der oucswer bestân
sô sêre und ander siechheit,
daz er an sînem lîbe leit,
daz im sîn kraft wart gelegen,
daz er sich niht enmoht geregen.
indes er alsô siecher schein,
dô frâgt in sîner brüeder ein,
ob im ze lîden lieber wære
ze langer frist alsolhe swære
oder daz er die marter dolte.
dô sprach er:< sun, ich wolte
die groesten marter lîden ê,
ê mir wær drî tage alsô wê.
daz ensprich ich niht durh daz,
daz mir der marter würde baz
gelônet dan der siechheit.
mîn wille ist aber des bereit
und ist mir liep unde gezæme,
süeze unde ouch genæme,
swaz unser herregot wil,
sîn sî lützel oder vil,
des muoz im der wille mîn
gehorsam an mîn ende sîn.>
ei welh ein grôz marterære!
er leit mit froelîcher swære
sô ungefüegez ungemach,
als man iz swære an im sach.
sîn lîp hete dehein lit,
dâ enwonte starkiu suht mit.
ze dem tôde het er sich gestalt,
natûrenhitze was er kalt.
die brüeder wunderte sêre
und die arzte michels mêre,
daz sîn geist mohte geleben
und in sô tôtem fleische kleben,
wand im was aleine
diu hût ob dem beine,
daz fleisch was im entwichen,
diu varwe gar erblichen.
dô sant francisk ersach
daz im ze sterben geschach,
als er von got vürwâr
vor wol wiste zwei jâr,
dô tet er jacob gelîch,
der sînem sun rief vür sich
und im gap ê den segen,
ê daz er muoste sterbens phlegen,
und als die israheliten
moyses ze den zîten
segente, der ûf den berc gie.
sam tet sant francisk hie
ê er füer ûf den wâren berc,
dar niht kumt wan guotiu werc.
die brüeder hiez er vür sich komen,
die sîn wal het dâzuo genomen,
daz er sie segenen wolde
ê daz er sterben solde.
si sâzen umbe und umbe in.
dô greif er mit der zeswen hin
dem sælegen helias,
der schildeshalp gesezzen was,
uf sîn houbet unde sprach,
wand er nihtes niht gesach:
< ûf wen hân ich mîn hant geleit?>
< ûf heliam,> wart im geseit.
dô seit er:< daz wold ouch ich.
sun,> sprach er,< ich segene dich
daz dir von gote an guoten dingen
iemer müeze wol gelingen,
und als die brüeder mîniu kint
von got an dir gemêret sint,
alsô müeze ir gotes segen
noch in dîner huote phlegen.
ûf dem himel an der erden
müeze dir sîn segen werden!
ich segene dich als ich mac
unde mêre danne ich mac,
und swâ ichz niht getuon mac,
dâ tuoz, der elliu dinc wol mac!
got gedenk an dîn arbeit
und lôn iz dir mit sælecheit!
allez daz heil muostu vinden,
des dû selbe wilt enphinden!
von gote werdest dû gewert,
swaz dîn herze guotes gert!
vil lieben brüeder unde kint,
die hie stên od swâ sie sint,
got habe iuch alle in sîner phlege!
sît stæte an gote allewege!
grôzer kumber iu zuogêt.
sælic ist der bestêt,
daz er niht enwenket!
leider ir wirt vil gekrenket.
got der müeze iuch bewarn,
ich wil ze mînem herren varn
und wil daz lôn von im enphân,
daz ich wol verdienet hân.>
zuo der selben zît er was
in des bischofs palas
ze assis oben in der stat,
dâvon er sich tragen bât
zuo unser frouwen kirchen dâ,
di da heizzet portiuncula.
dâ wold er gote die sêl ergeben,
wand er geistlîchez leben
zem êrsten begund aldâ.
sîne bekêrten tage wâren
kumen wol ze zweinzec jâren.
vor den zweinze in jâren zwein
ein altzierger priestr erschein
eins nahtes bruoder helias,
dô er in der stat ze fulgin was
mit sant franzisk, dâ si lâgen
unde beide ir slâfes phlâgen.
der priester was ein hêrlich man
und hete ein wîze alben an.
< stant ûf!> sprach er zim,
< sant francisk dû zuo dir nim
und sage, sît got bekêrte in
dô sint ahtzehen jâr hin,
und er sul disses lîbes leben
über zwei jâr begeben.>
diu zwei jâr heten ân ende.
von disem ellende
began sîn sêle vaste streben
in des himelrîches leben,
und manigen tac was er dâ
zuo der portiuncula,
unz daz er ziehen began.
und als er sich des versan,
zwêne brüeder rief er sich,
die wâren im heimlîch.
den gebot er, daz si schône
in lûter stimme dône
got lopten mit gesange,
wan sîn sêle des tôdes zange
von dem lîbe loesen wolde.
von der nôt, die er dolde,
was timper sîner stimme galm.
doch sprach er, als er mohte den salm
voce mea ad dominum clamavi, voce mea ad dominum deprecatis sum:
den sprach er unz an daz drum.
die brüeder stuonden umbe in.
dâ stuont einer under in,
den minnet er besunder gnuoc.
der selbe grôze sorge truoc
um die brüeder unde sprach,
dô er in sô sterben sach:
< ôwê milter vater, duo
læst uns vaterlôs iezuo.
an dir erlischet unser lieht,
vergiz dîner kinde niht
diu dû læst verweiset hie.
unde swâ sô wir ie
wider dich iht hân getân,
daz solt dû durh got varen lân.
uns die hie stên od swâ si sint,
gesegene elliu dîniu kint!>
dô sprach der heilige man:
< als ich mac unde kan,
vergibe ich in al ir schulde.
got geb iu und in sîn hulde,
die hie stên od swâ si sîn.
bring in von mir den segen mîn,
die botschaft bevilh ich dir.
un sih, daz unser herre mir
ruofet, dâ wil ich hin.>
ein buoch hiez er tragen vür in,
indes er sterben began,
da diu evangelia wâren an,
daz man im lese an der stat
...
dâ sant johannes hât geseit
wie jesus die marter leit
ante sex dies pasce.
dâ het ouch der minister ê
im ze lesen vorgedâht.
dô daz buoch vür in wart brâht,
an dem êrsten dô manz uf tet,
quam daz selbe sâ zestet
daz er ime hiez lesen.
daz moht wol ein wunder wesen,
daz man daz selbe zehant
under der schrift aller vant,
wand an dem buoche, daz man las,
diu heilege schrift elliu was.
er hiez sich durh der sêle frum
legen ûf ein cilicium
und aschen werfen ûfe sich,
dârumbe, als ich versinne mich,
daz sîn lîp müeste werden
dârnâch ze aschen unde ze erden.
die brüeder kleiten harte
und stuonden an der warte,
wan er verscheiden solde.
als ez dô unser herre wolde,
sîn sêle in einem liehte brach
von sînem lîbe: daz ersach
ein bruoder, der ist noch erkant,
der blîbet nû hie ungenant.
wand er in disses lîbes frist
niht solher êre gernde ist,
des wil ich iu alhie verswîgen.
er sach des heilegen sêle stîgen
über vil wazzers ein rehtez phat,
dârûf er in den himel trat.
zwâr daz moht er sehen gerne,
wan si was als ein sterne,
der eins mânen groeze hât
und in der sunnen schîne stât,
ob den wîz wolken übergienge:
alsô seit er daz in enphienge
got unser herre in sîn rîche.
des sprich ich unverborgenlîche
daz diz ein grôz heilige ist,
des sêle an sînes tôdes frist
sîn jünger sach sô schône
füeren zuo des himels trône,
wünneclîche und wolgetâne.
si was sô schoene alsô der mâne
und ûzerwelt alsam diu sunne.
in des himelrîches wunne
fuort in ein wîzer wolkens glast,
alsus wart er der werlde gast
und des himels ingesinde.
vergiz niht dîner kinde,
sant francisk guoter man,
diu dû hâst hinder dir gelân,
ich meine der minnerbrüeder orden,
sît sie verweiset sint worden
dîns lebens ûf der erden,
daz sie teilnümftec werden
des lônes des diu sêle hât!
send in trôst helf unde rât,
daz sie volbringen sô daz leben,
daz in got von dir hât gegeben,
daz sie dâ dû bist komen hin
und der arme lampreht mit in!
dîn leben was der werlde ein sterne,
dîn lêre was ir ein lucerne.
diu zwei lieht sint ir benomen,
sît dû bist an daz erbe komen,
daz jesus der guote
mit sîner wunden bluote
allen den hât gekouft,
die kristenlîche sint getouft
und kristenlîchen lebent dan,
als dû tæt heiliger man.
nû bist dû in abrahames schôz
worden der heiligen genôz.
verwehselt hâst dû wol dîn leben:
dû hâst dîn wesen hie gegeben
daz dû mit dînen brüedern hæte
in dirre werlde unstæte,
umbe der engel gemeine.
süezer vater, nû erscheine
dînen kinden, diu dû ie
mintes ûf der erde hie,
veterlîcher triuwe schîn,
swâ sô sie sîn dürftec sîn!
dô daz liut sînen tôt vernam,
mit fröude ez dar geloufen quam.
ieslich mensche als ez kunde
lopten des got, daz er in gunde
daz der reine goteskneht
bî in begienc des tôdes reht.
die brüeder iedoch weinten,
mit sûften sie erscheinten
daz ir herze jâmers gnuoc
nâch ir vil lieben vater truoc.
si muosten ab ir klage lâzen
und ir weinens sich mâzen,
dô sie an im erfunden
diu zeichen der fünf wunden.
der wart ir trûrec herze frô,
ze sange wart ir weinen dô.
wie moht ein wunder groezer wesen?
ez enist gehôrt noch gelesen
daz âne christ dehein mensch ie,
der die fünf wunden enphie,
gewunne solhiu wundenmâl,
alsô man ze dem selben mâl
an sant francisken vant.
bêde füeze, ietweder hant
truoc verwunter mâsen furh,
sam ob dâ negel giengen durh.
sîn sîte stuont, als in ein sper
drin hæt verwunt. sus lac er
unverborgen schînbærlîche
rehte, als er müewelîche
von einem kriuze wær bekomen
und dran die marter hæt genomen.
sîn swarzez fleisch was worden wîz,
got hete wol sînen flîz
geleget an den tôten lîp.
in sâhen an man unde wîp,
als ob daz antlütze sîn
trüege engelischen schîn.
er lac als ein der tôten niht,
die man erstarret ligen siht.
sîn hût was weich unde linde,
gelenke reht als einem kinde
wâren im der glider bein,
sîn schoener lîp verwundet schein
an den fünf enden.
ûf den füezen, in den henden
was niht aleine der nagele loch,
ez wâren ûz dem fleische joch
drûf nagel îsenvar geloetet.
sîn zeswe sîte was geroetet
mit bluote. swer den reinen man
alsus ligenden sach an,
dem mohten der marter zeichen
sîn hertez herze wol weichen.
si zierten den lîp diu glîche
sam von dem wîzen esterîche
glîzent swarziu steinelîn:
sus glaste der wunden schîn
von sîner wîzen hiute.
die brüeder und vil ander liute
kusten weinende dran.
ez wære wîp oder man,
den man niht wan dran lie sehen,
den dûht im wære wol geschehen.
wer ensolt niht weinen daz?
si mohten sichs ab fröuwen baz.
swer ez aber beweinte,
mit fröuden er daz meinte.
wes brust was dâ sô îsenîn,
diu des niht jâmerc mohte sîn?
wem was sô steinen dâ sîn herze,
daz niht enkloup der riuwen smerze?
wes herze hete sô herte sinne,
den zuo unsers herren minne
diu gesiht niht enzunte
noch ze guotem willen schunte?
wer solde zwîveln dâran,
sît got disen heiligen man
het ûf der erden sô gefieret,
erne habe in ouch gezieret
mit grôzeme lône
in des himels trône.
got vater aller wîsheit,
lop und êr sî dir geseit
der niuwen wunder, diu dû
an disem heiligen nû
hâst erzeiget durh daz
daz wir dich meinen deste baz!
dû hâst an im wol erscheinet
wie dû dem lônest, der dich meinet.
got verwandelt sîniu wunder
und tuot niuwiu zeichen drunder,
wand er mit sihtlîchen dingen
uns in die minne wolde bringen
der dinge, diu nieman
in disem lîbe ersehen kan.
daz man deheinen arcwân
der niuwen zeichen mohte hân,
diu er an im lie geschehen,
dârumbe liez er iu ê sehen
von himelrîche den man,
der die sehs vetich an
unde die fünf wunden truoc,
des ich dort vorne gewuoc.
dâmit hât got erzeiget,
swer sich in sîn dienest neiget,
welh êre er dem erbiutet.
nû wil ich sagen waz bediutet
der man, den sant francisk sach,
daz âne sache niht geschach:
die vetiche die dem seraphin
reichent über daz houbet hin,
sint rein andâht und guotiu tât.
swer diu zwei ensamen hât,
der hât sîn flügele geslihtet
und in den himel ûf gerihtet.
swer einz ab ân daz ander treit,
deist nâch verlorniu arbeit.
die vederen dârinne
sint vorhte unde minne.
man sol got minnen durh barmherzen
und vorhten sîns gerihtes smerzen.
die zwêne vetiche eneben
hindan ze fliegen sulen streben.
als ich mich sîn versinne,
daz ist zweier slahte minne,
die ein mensche dem andern sol.
dien mac aber nieman wol
mit einander gehaben:
mit gotes wort die sêle laben
unde des lîbes nemen war
mit sîner nôtdürfte nar.
dâvon daz diu zwei amt
selten iemen hât ensamt,
des sint die vetiche gescheiden
an den sîten beiden,
daz sie selten zsamen gênt.
die vederen, die dârinne stênt,
daz ist diu helfe und der rât,
dâ einz dem andern mit gestât.
mit zwein vetichen ist gedecket
der lîp, swâ er ist enblecket:
die vetiche sint riuwe und bîhte.
swer von sînes muotes lîhte
sich in sünde stoezet,
der hât die sêle enbloezet.
wil er die wider kleiden,
daz muoz er tuon mit den beiden,
mit der bîhte und mit der riuwe:
sus wirt daz rehte leben niuwe.
des herzen gerehtekeit
und der sünden smâheit
sint die vederen dâran.
an disem heiligen man
wâren dise tugende gar.
dârumbe quam zuo ime dar
der man gelîch dem seraphinne,
ê er wurde der zeichen inne
an im, als ich hân geseit.
er flôch dehein arbeit,
die man durh got lîden sol,
si tæte im wê oder wol.
die brüeder, die mit ime wanten,
vil wol an ime erkanten,
daz sîner rede ellichiu phlege
was von jesus allewege.
eiâ swenn er ze tische saz,
wie oft des ezzens er vergaz!
sô man jesum nante,
des namen liebe in brante.
swenne er joch gedâht an in,
des selben gedankes sin
geistlîchen in betôrte,
daz erne sprach noch enhôrte
unde sehende niht ensach.
ei wie ofte ouch daz geschach,
sô er ûf einem wege gie,
daz er die wegereise lie.
wol er von jesu sanc,
oder swenne er sînen gedanc
sust an den süezen jesum liez
sô stuont er stille unde hiez
elliu dinc got loben.
er sach in dem himel oben
in sîme gebete dicke tougen
mit geistlîchen ougen,
wie in sînes vater zeswen ist
gesezzen der sun jesu christ.
von allem sînem sinne
truoc er ze jesu grôze minne.
im was jesus zaller stunde
in dem herzen und dem munde
offenlîchen unde tougen,
in den ôren und den ougen,
ûf den füezen, in den henden
in sînen liden allen enden.
mit guotem willen kriuzt er sich
durh jesum allertegelich,
wand im was allez in dem muote,
wie jesus der guote
durh uns an dem kriuze hienc
und dran die fünf wunden enphienc.
des hât er in besunderlich
gezeichent alsô hêrlich
mit sînes selbes bilde
under des wâfens schilde,
dârunder er den tiuvel sluoc,
daz nie ritter mêr getruoc
wan dirre ritter eine.
swer mich frâget waz daz meine,
dâzuo ist mînes sins gedanc,
daz ichz bescheide, al ze kranc.
doch mac man wol kiesen dran,
daz diser heiliger man
dem künege von himelrîche
liep ist besunderlîche,
wand er daz selbe wâfen treit,
dâmit er al die kristenheit
an dem kriuze erlôste.
jesu christ kum uns ze trôste
durh der fünf wunden êre,
dâmit dîn ritter dû gewunne!
hilf uns zuo der himel wunne
mit dîner heiligen lêre!
wîten quam dô mære,
daz sant francisk tôt wære.
dô quam vil liutes allenthalben
nâch der sünden salben
von den steten in dem lande
mit êren, niht nâch schande,
und wachten im al die naht
mit den brüedern in solher aht,
daz von ir sanges süezecheit
und von der liehte klârecheit
was sam dâ engel wachten
und himels wunne machten.
des morgens dô ez tac wart
dô huop sich mit gemeiner vart
von assis daz volc überal
mit der phafheit sanges schal
ze unser frouwen kirchen dâ
zuo der portiuncula.
mit grôzer wirde sie dâ nâmen
den heiligen lîchenamen
und truogn in mit gesange
und mit busûnen klange
ûf in die stat vil êrbærlich.
si nâmen alle sunderlich
ölboumes loup und ander este.
ieslîcher êrt in als er beste
moht oder kunde vollebringen
mit kerzen oder mit andern dingen.
sus truogens in ûf gein der stat.
dô sie bequâmen an die stat
ze sant damiane hin,
in die kirchen saztens in.
dâ wâren sîne tohtere inne,
die er in geistlîcher minne
drin brâhte, als ich geseit hân.
ein vensterlîn wart ûf getân,
dâdurh die frouwen nâmen
unsers herren lîchenamen,
swenn sin solden enphâhen.
die bâren truoc man zuo in nâhen
unde lie die reinen frouwen
den heiligen körper schouwen.
nû quam frou clara gegân,
der wart diu archa ûfgetân,
dâ sant francisk inne lac.
diu selbe frowe der andern phlac,
wan sie des ordens began,
als sie der heilige man
bewîset hete unde gelêret,
von im zêrst wart sie bekêret.
frou clara und ir swester quâmen,
daz sie ir vater lîchenamen
alsô tôten sæhen ligen.
vil kûme sie daz verswigen
daz sie niht riefen, dô si weinten:
dâbî si wîbes zuht erscheinten.
ez zieret ê wol wîplich site,
daz in diu zuht wonte mite,
daz si liezen grôze ungebære,
dâ in umb ihtiu leide wære.
nû klagent sie sô sêre,
daz sie ir selbes êre
vergezzent gar und ir zuht
von ungebærnder ungenuht.
daz ist aber ir güete schult,
sô si übermæzige gedult
hânt mit ungebære
von ir kumbers swære.
ich sach ein wîp ir man klagen,
daz ich bî niemens tagen
solher klage niht vernam.
diu selbe ir einen andern nam.
ôwê wârumbe tet si daz?
nie wîbe getrout ich baz
dan ich tet der selben frouwen.
ich enwil ir doch niht missetrouwen,
sie tuo noch wol swaz sie mac.
got gebe ir hiute guoten tac!
ich wil die rede lâzen blîben
und wil von den kiuschen wîben
ze sant damiane sagen
unde von ir süezen klagen.
swie sie vor leide wæren grimme,
doch schriren sie mit dusmer stimme:
< vater lieber vater! wie
oder wem lâst dû hie
uns unberuohten armen?
wen sul wir nû erbarmen,
sît daz wir diu niht enhaben?
unser trôst wirt begraben
unde scheidet hin mit dir.
vater, wie wil dû daz wir
tuon in disem karkære?
wer ringert uns unser swære?
wer gibet helfe unde rât,
swenn uns dehein nôt bestât?
sô uns dehein kumber vie,
dâvon hulfe dû uns ie
mit dînes râtes lêre:
daz entuost dû leider niemer mêre!
dû soldest uns vor dir dârin
gesendet hân, dâ dû verst hin.
mit sorgen hâst uns hie gelân,
wie sul wir unser dinc anvân?>
vor herzbrechendem leide?
sprâchen die reinen meide.
< ôwê dir, bitterlîcher tôt,
daz wir klagen, des gît uns nôt.
wir sîn von dir gefreiset,
von dir sîn wir verweiset
des besten vater, der ûf erden
von menschenkinde mohte werden.
herregot, durh dîn tôt
bedenke alle unser nôt,
diu uns werrende sî.
stant uns mit dîner helfe bî,
sît dû uns den hâst benomen,
von dem wir sîn zuo dir komen.>
sus kleiten sie und weinten,
den sie mit triuwen meinten.
ir magetlîcher kiusche scham
grôz weinens klage in benam,
daz si hæten getân
ob siez durh zuht niht hæten lân.
man klaget aber den unbillîche,
zuo des schîdunge froelîche
die engel mit den heilegen wâren.
die frouwen reichten ûf die bâren
und kusten sîne hende,
die sunder âne missewende
schône stuonden al gezieret,
mit gimmen wol geparrieret:
ich mein diu zeichen der wunden,
die si dâran stênde funden.
daz fröute sie und trûrten doch.
man beslôz des vensters loch
und truoc in von dannen.
von wîben und von mannen
wart grôz weinen unde klagen.
ûf in die stat wart er getragen
unde zeiner stat geleit,
diu sît von sîner heilecheit
heiliger wart, wand aldâ
got zeichen vil durh in begie,
ê man in begrube iesâ.
nû wil ich ein teil ir sagen hie,
diu dô geschâhen und dârnâ.
des tages ê er wurde geleit,
neict sich zuo der bâr ein meit,
der was ir hals in gesticket
und daz houbet gezwicket
zuo der ahsel, sô daz sie
ûf mohte gesehen nie
wan twerhes. diu wart dâ gereht,
an houbet und an halse sleht.
in die ahsel gienc iedoch,
dâ ê daz houbet lac, ein loch.
diu maget flôch unde weinte,
wan sie nam wunder waz daz meinte
daz sie sô schiere genar,
des ir an ir halse war.
ze narne in der stat was ein
kint, het ein krumbez bein,
daz ez sich niht moht enthaben
wan ûf zwein krückestaben.
daz wart gereht, dô ez rief an
disen heiligen man.
niclawes ein man von flugein
het ein krumbez winster bein.
der selben krumpheit quam er abe
ze sant francisken grabe.
iz was gewahsen einem kinde
sîn versen zuo dem after hinde
und vorne zuo der brust daz knie,
daz wart gereht dâ unde gie.
iz wart ein juncfröuwelîn
in der stat ze eugubin,
diu was krump an den henden
und in den liden allen enden.
diu wart in kurzer stunt
ze sînem grabe wol gesunt,
daz ir nihtes niht enwar.
ir amme diu truoc si dar.
ein kint was an sînen liden
krump von der gürtel niden,
sô daz ez niht moht gegên
noch gesitzen noch gestên.
daz selbe kint siechez lac
vor der kirchen manigen tac,
dâ sant franciske inne lît.
nû quam iz dar zeiner zît
unde ruorte an sîn grap:
dâ gienc ez dannen âne stap
wol gesunt unde bereite.
daz selbe kint daz seite,
daz iz sach einen jungen man
ûf dem grabe der hæt an
als ein bruoder gewant
und hæt biren in der hant
liehte grôze oder kleine.
der selben bôt er im eine,
dârnâch hiez er iz ûf stên.
dô sprach iz:< ine mac niht gegên
noch enmac von der stat niht komen.>
die biren, die ez het genomen
von ime, die az iz gar.
dô bôt erm aber eine dar
und hiez iz ûfstên aber sâ.
dannoch lac iz allez dâ
von des siechtuomes nôt,
und als er im die driten bôt,
dâzuo reicht ez mit der hant,
di ergreif er im und verswant,
dô erz gefuorte vür die tür,
dâ ez ê lac krumbez vür.
dô daz kint des wart gewar
daz im nihtes niht enwar,
dô rief ez harte lûte
und seit ez allem liute.
ein kastel, heizet chuchoram,
dâ was ein wîp, diu was lam,
daz sie niht wan die zungen ruorte.
in einer kisten man die fuorte
ze dem grabe unde wart gereht
und an allen liden sleht.
ez was in slâfes troume
under eime nuzboume
ein armman, hiez barthelme.
dârunder wart im alsô wê,
dô er erwachte, daz er
mohte weder hin noch her,
sô krump wâren sîniu lider,
des muost er ligen darnider.
von der selben siechheit,
die er von tage ze tage leit,
wart er an sînem beine
krump dürre unde kleine
und an des beines fuoze sam,
daz er dehein war nam
sô man iz brante oder sneit,
sô gar was sîn kraft erleit.
eines nahtes dô er slief
sant franciske ime rief
und hiez in zeinem bade gên,
dâ solde sîn siechtuom zergên.
des erquam er unde seite,
als sant franciske reite,
dem bischove von der stat.
der hiez in îlen in daz bat,
über in tet er sînen segen
unde bât sîn got phlegen.
gein dem bade er trûrec gie
an einem stabe eteswie.
dô sprach ein stimme wider in:
< genc in gotes fride hin!
ich bin der, dem dû dich hâst
entheizen dar dû hine gâst.>
alsô der armman
dem bade nâhen began,
dô wart er irre, wand diu naht
hete der wege spor bedaht.
dô sprach ein stimme aber sâ:
< dûne gêst niht reht aldâ>
und wîst in an daz rehte phat.
als er dô quam in daz bat,
dô wart er des zehant gewar,
daz mit der hant einez dar
an sîn siechez bein reichte
und die andern hant sleichte
ûf sînen krumben fuoz.
sus wart im der krümbe buoz,
diu in sehs jâr ê betwanc
mit grôzes jamers sêre.
froelîch er ûz dem bade spranc
und seit es gote lop und êre
unde ouch sant francisk danc.
ein blint wîp sibilia
diu wart ouch gesehende dâ
ûf sînem grabe vil snelle
und ein blinder man, hiez spelle.
albertin von narne ein man,
dem hiengen sîniu ougbrân
ûf diu hüfelîn herdan
von den ougen, der wart ân
swaz sô im war dâran.
von fulgin peter hiez ein man,
dô der zeinen zîten gân
ze sante michahele wolde,
ûf dem wege er trinken solde
eins brunnen. dô dûhte in
daz der tiuvel drunge in in.
mit dem was er driu jâr behaft,
von dem wart er mit gotes kraft
bî des heilegen grabe erlôst.
ez lôst ouch sîner helfe trôst
ein wîp in der stat ze narne,
diu phlac dicke ze varne
mit ir gebærde tiuvellîche
und reite gar unsinneclîche.
sant franziske der erschein
unde hiez si, daz si ein
kriuze machte vür sich.
dô sprach si:< joch enmac ich.>
dô druct er selbe ein kriuze an sie.
diu tobesuht sâ sie gar verlie
und des tiuvels meisterschaft.
manne und wîbe vil behaft
lôst unser herre durh in
und gap in menschlîchen sin.
sît man sô grôze trügeheit
under die behaften leit,
als ich iz dicke hân vernomen,
des wil ich ir hie gedagen.
swaz ich der andern hân vernomen,
der wil ich ein teil mêre sagen
got ze êrn und uns ze fromen.
in der stat ze thuderté
was ein kint, hiez mathé,
daz von siechtuomes nôt
lac aht tage nâch vür tôt.
im was der munt und die drozzen
und diu ougen zuo geflozzen,
antlütze hant unde fuoz
was im erswarzet als ein ruoz,
im ran understunde
gelibert bluot ûz dem munde.
des muoter rief eins tages an
den süezen helfbæren man:
mit flêhnder stimme bouc sie
gein dem heiligen ir knie.
dô tet daz kint ûf diu ougen
unde begunde sougen
sîner muoter brüste iesâ.
in vil kurzer zît darnâ
viel im diu swarze hût darnider
und wart sîn fleisch wîz als ê wider.
sus wart daz kint gar gesunt.
diu muoter sprach sâ zestunt:
< sun, wer hât dich ernert nû?>
dô sprach daz kint:< ciku ciku>
< wes kint bist dû?> sprach sie darnâ.
< ciku>, sprach ez zwir aber sâ.
franciscus wold ez hân geseit.
done moht ez vor kintheit
des namen niht gar gesprechen,
des muost iz in enzwei brechen.
ein jüngelinc tet einen val
von einer hoehe hin zetal,
daz er die sprâche verleit.
der lider wart er unbereit
und des lîbes gar enwiht,
ezzen noch trinken moht er niht.
den nert ouch der heilige man,
dôn umbe in rief sîn muoter an.
ein ander man hiez mancin,
den het siechtuomes pîn
vil nâch brâht unz ûf den tôt.
den nert er ouch von sîner nôt.
tegelîches fiebers sêr
het ein kint, hiez walthêr
von aretze, und zwei geswer.
die arzte jâhen, daz er
des niht genesen kunde.
daz nert er ouch in kurzer stunde.
ein wehsîn bilde man ouch mahte
eime der was in sterbens ahte.
den liez des siechtuomes bürde,
ê daz bereit daz bilde würde.
von sîner hilf ein wîp ouch gnas,
diu lange betterise was.
ze narne ein wip het ein hant,
diu was erstarret unde geswant,
daz in aht jâren sie
dâmit enmohte gewurchen nie.
die macht er, dô sie slief gereht.
aldâ was ouch ein junger kneht
siech unde geswollen zehen jâr,
sô daz in umbe ein hâr
deheiner slahte erzenîen
der suhte mohte frîen.
dô den sîn muoter enthiez
dem heiligen, zehant in liez
des siechtuomes ungenuht.
iz wart ouch die wazzersuht
ein man in der stat ze fane
von sant francisken âne.
von tudert ein burgære
het eins siechtuomes swære,
heizzet gutta artetica,
den nert unser herre iesâ.
dô er sînen antheiz tet
sant francisken mit gebet:
vor einem priester daz geschach.
der selben suhte ungemach
ist von natûre kalder art
unde het in sô gedart,
daz in daz nihtes niht vervie,
swaz er erzenîe enphie.
von gubin ein vergihtec wîp
gewan von im gesunden lîp.
an füezen und an henden leit
ein man grôze siechheit,
bontadosus hiez der.
mit sîner kraft hin noch her
gewenden er sich niht enmohte,
ezzen noch slâfen im niht tohte.
dô riet ein wîp im flîzeclîche,
daz er sich andæhteclîche
sant francisken enthieze,
ob er wolde daz in lieze
sînes siechtuomes kumber.
des antwurt er ir als ein tumber:
< ich geloube niht daz der man
heilic sî.> doch bât in an
daz wip, daz er sich ime enthieze,
diu wort er aber drunder stieze:
< sant francisk entheiz ich mich,
daz er sî heilic, gloube ich,
ob er mich nert in driu tagen.>
ich wil iu ein grôz wunder sagen:
der siechtuom in zehant verlie,
daz er slief az unde gie.
ez wart ein man durh sîn oucstal
geschozzen in die hirnschal,
daz der phîl dârinne gelac.
den truoc er sô vil manigen tac,
daz im dehein arzât
darzuo gegeben kunde rât.
dô enthiez er sich dem heilegen man.
dânâch als er slâfen gan,
sprach im sant franciske zuo:
< als ich dich heize, alsô tuo!
heiz den phîl durh die houben hin
hinden ziehen!> als er in
gewîsete, daz tet er sâ
des anderen tages darnâ.
alsus wart er gar gesunt
an der stat, dâ er was wunt.
ze spelle was ein man zebrochen,
niden sô sêre ûf gelochen,
daz ûz im sîn geweide hienc
daz er kûme iz gevienc
mit eime küsse wider in.
dem half ouch got durh in,
daz er gesunden lîp gewan.
keiser hiez der selbe man.
ez het die fistel alsô stark
ein bruoder zankun in der mark
bî den rippen, daz in
trôste deheines arztes sin,
daz dehein erzenîe tohte
dâvon er genesen mohte.
sînen meister er dô bât
ze geben urloup an die stat,
dâ sant francisk ist begraben.
dô enliez in niht urloubes haben
sîn meister zuo dem zîte,
wand ez regent unde snîte:
des vorht er daz diu wegereise
mêrte sînes kumbers freise.
doch was dem selben bruoder leit
daz im daz urloup was verseit
und betruobet in dem muote.
dô stuont sant francisk der guote
vür in eins nahtes unde sprach:
< sun, sich ent dîn ungemach,
von diu lâ dîn sorgen wesen.
tuo alsus dû bist genesen,
ziuch ab den belliz, den dû treist
und sih daz dû ein phlaster leist
darûf unde bind ez dran,
dâ dich gêt diu fistel an,
und lebe nâch dîner regel lêre,
sô nert dich got von dînem sêre.>
der bruoder sich bereite
des morgens, als sant francisk seite.
dâvon sîn siechtuom verswant
und wart gesunt iesâ zehant.
iz was zaller liute gesiht
beidiu ûzsetzic unde vergiht
ein jüngelinc von fane.
diu wart er beidiu âne
von dem heiligen man,
dô er sich im enthiez, sân.
dâ ze plebiscastelîn
wont ein armez kindelîn,
daz was ein stumme und ein tôre,
ime enhôrt deweder ôre,
alsus was ez von geburt.
im was diu zunge alsô kurt,
sam ob ez wære besniten dran.
eins âbents gienc ez zeinem man.
der hiez marcus, in der stat.
winkende ez den selben bât
und bediute im nâch stummen aht,
daz er iz behielt die naht.
sîn houbet neigetz in die hant,
dâmit tetz dem wirt erkant,
daz ez dâ woldes nahtes ligen.
des wart ez von im unverzigen,
wand er herbergetz güetlîchen.
daz kint tet ouch behendeclîchen,
swaz sô man ez tuon hiez
und ez mit zeichen wizzen liez.
eins nahtes, dô der wirt saz
mit sîner hûsfroun unde az,
dô gie daz knehtlîn vür sie stân.
< ich wolde vür grôz wunder hân,>
sprach der wirt,< ob disen kneht
sant francisk machte gereht
der zweier, der im gebrichet,
daz er niht hoert noch ensprichet,
und gelobe got und ime daz,
wirt im des gebresten baz,
daz ich im kost wil geben
die wîl uns got læt beide leben.>
als er daz gelübde tet,
dô begunde sâ zestet
daz kint reden und sprach alsus:
< ez lebet sanctus franciscus.>
dârnâch sach ez über sich:
< sant francisken sihe ich,>
sprach ez,< obe mir hie sweben,
der mir die sprâche hât gegeben.
daz sage ich den liuten nû.>
der wirt sprach:< dâ solt dû
got loben flîzeclîche.>
er selp stuont dô ûf froelîche
unde brâhten wîten mære
wie diu geschiht geschehen wære.
dô quam daz volc geloufen dar
und nam des grôzen wunders war,
daz an dem kinde was geschehen,
wan si hetenz vor gesehen,
daz ez enhôrte noch enreite.
daz liut gote genâde seite
unde sant francisken danc,
daz dem kinde alsô gelanc.
sîn zunge wuohs ze rehte,
daz ez reit alsô rehte,
als ob ez ie hæt gereit
von sîner êrsten kintheit.
ob ich nû vil seit der zeichen,
sô kund ich ir doch niht gereichen
anz end, wan nieman weiz die zal,
diu in der werlde überal
got durh den heiligen man
getân hât und tuot allezan.
er zeichente groezlîchen
in dem lande ze francrîchen
mit wol bewærten dingen.
der künec von kerlingen
und sîn wîp diu künegîn
diu êrent ein keppelîn,
daz er ûf ze haben phlac,
indes er sô siecher lac.
diu betent unde küssent dran
und manic ander hôher man,
wol gelêret unde wîs.
in der stat ze paris,
da ein brunn ist aller wîsheit,
dâ êret man sîn heilicheit.
von sînem hadergewande
ist in manigem lande
siecher liute vil genesen,
dâvon ich niht hân gelesen.
tôren, blinden unde stumben,
vergihten, halzen unde krumben,
geblæten unde ouch malæten
und die andern siechtuom hæten,
genas ze dem grabe alsô vil,
daz mir diu zal ist âne zil.
als er lebende in disem lîbe
half siechen sêlen von ir nôt,
sam tet er manigem siechem lîbe,
dô er gelac der werlde tôt.
got durh in unsern sündn entlîbe!
dô der bâbst gregorius
vernam, daz sant franciscus
alsô vil zeichen begienc,
dâvon er grôze fröude enphienc,
mit samt im die kardenâle.
nû wart ze dem selben mâle
ze rôme ein werre in der stat.
dô fuor der bâbest ze reat,
da enphienc man in mit grôzen êren.
von dan begunde er dô kêren
in die stat ze spolet,
dâ man im daz selbe tet.
in kurzen tagen fuor er dan
und quam ze sant damian,
dâ diu erwelten gotes kint
inne gekerkeret sint.
der kiuschen armen frouwen leben
begund im riuwen zeher geben
und tet in smæhen irdisch guot
und zôch gein himel sînen muot
und der, die mit im quâmen dar,
die ir lebens nâmen war.
der bâbest und die kardenâle
fuoren dô sunder twâle
gein der stat zassise.
dâ enphienc man sie in hôher wîse
mit êrlîchem antfange.
in giengen mit gesange
die brüeder engegene
und daz volk von der gegene.
dô erbeizet er aldâ
und gienc ze dem grabe dârnâ,
dâ sant franciske inne lît.
als er rebeizte, an der zît
sîn herze sûfte tougen.
im zeherten diu ougen
unde klophet an die brust,
sîn houbet neict er mit gelust
in grôzer andâht gein dem grabe,
mit riuwen siht er darabe.
dârnâch begunde er betrahten
und mit den kardenâlen ahten,
wie man in canonizierte
und in als ander heilegen zierte.
dar quam der liute ein michel teil,
die gesunt unde heil
von im wurden von ir siechheit,
mit erziugeter wârheit.
ze perus fuor der bâbst dârnâ
und wart sîn ouch ze râte dâ.
dô begund ez wol gevallen
den kardenâlen allen,
daz man den heiligen man
hie heilege êre legte an:
des wart gemachet dô ein tac.
der bâbest al die wîle lac
ze perus unz der tac quam.
manic mensch, daz ez vernam,
quam von andern landen dar,
phaffen, leien manigiu schar.
dâ was ouch dô, ist mîn wân,
von jerusalem künc johan,
der nû in dem selben orden
ist tôt unde vürworden.
iz quâmen ouch ze hove
manic ahtbære bischove
und êrbær ept von verren,
grâven, frîen, ander herren,
geswester münche unde nunnen,
der wir genennen niht enkunnen:
doch möht wir sie niht wol erkennen,
ob wir sie joch hoerten nennen.
gein assis fuor der bâbest dô,
des kunft was daz liut allez frô
und stuont gein im an die warte.
der bâbest sich geistlîche garte,
als er sich gerwen solde.
von sîden und von golde
was sîn geistlîchiu wât gezieret,
mit gimmen wol geparrieret.
die wât erglaste unde erklanc,
daz sich dran manic ouge erswanc.
sîn houbet was bedecket schône
mit eines bischoves krône.
iz stuonden umb in ze dem mâle
schôn ouch gegart die kardenâle
mit liehter kirchwât alsam.
daz volk mit flîze war dô nam,
waz in der bâbest wolde sagen
unde begunde stille dagen.
dô huop der bâbst ze predigen an
und lopte den heiligen man.
diz was der predige anegenge:
waz in der rede begriffen sî, quasi stella matutina in medio nebule et quasi luna plena in diebus suis et quasi sol refulgens, sic refulgit iste in templo dei.
diu rede würde gar ze lenge.
swer sie von grunde erkirnen solde,
swie gern ich sie bediuten wolde,
sô sage ich iu daz ichs niht enkan,
dârumbe nim ich michs niht an.
sichtes diute ich wol diu wort,
diu in latîn hie hât gehôrt:
alsô der morgensterne mitten in dem nebele unde als der mân vol in sînen tagen,
und als die schînende sunne, als erschein dirre in dem goteshûse.
mînes sinnes klûse
ist leider al ze sêre
vor beslozzen solher lêre.
disiu kurzen geseiten wort
hânt sô sinnenrîchen hort,
daz ich si niht ergründen kan:
frâgt ir einen wîsern man!
der bâbest beschiet sie dô
doch den liuten alsô
die zuo der predige quâmen,
daz sie wol vernâmen,
daz er den heilegen lopt dâmite
und sîne gotlîche site.
dô der bâbest zende brâhte
die predige als er gedâhte,
dô las ein subdiakon sân
des bâbest, hiez octavian,
diu zeichen lûte vor den liuten.
dârnâch begunde siu bediuten
ein kardenâldiaconus,
der hiez her reinherius.
sinnec was er mit wîser lêre
unde weinde indes sêre,
dô er der zeichen wunder
alsô beschiet besunder.
der bâbst und ander prêlât
weinden sô, daz sie ir wât
mit den zeheren beguzzen,
die von ir ougen fluzzen.
daz volk allez weinde sam,
dô ez diu zeichen vernam.
als man siu geseit ze ende,
der bâbest huop ûf sîne hende,
gein himel er mit flîze sach,
disiu wort er vil lûte sprach:
< ad laudem et ad gloriam omnipotentis dei patris et filii et spiritus sancti et gloriose virginis marie et beatorum apostolorum petri et pauli et ad honorem gloriose ecclesie romane beatissimum patrem franciscum, quem dominus glorificavit in celis, venerantes in terris de consilio fratrum nostrorum et aliorum prelatorum in catalogo sanctorum decernimus annotandum et festum eius die obitus sui celebrari.>
entiuschen sage ich waz daz sî,
ungerîmet umbe daz,
daz irz vernemet deste baz: ze lobe unde ze êren dem almehtigen got dem vater unde dem sun unde dem heiligen geiste, unde der hêren meide sant marien, unde den heiligen zwelfpoten sant peter und sant paulus, unde ze êren der hêren roemischen kristenheit, den heiligen vater franciscum, den got geêret hât in dem himelrîche den êre wir ûf der erden von unser brüeder râte und ander prelâte, setzen wir an daz buoch der heiligen, und sol man begên sîn
hôchzît desselben tages als er starp
und daz himelrîch erwarp.
dô der bâbst gereit alsus,
dô sungen te deum laudamus
die kardenâl mit alle.
in geistlîchem schalle
wart daz liut allez frô.
der sælige bâbst gienc dô
von oben eine grêden abe
in die gruft zuo dem grabe.
dâran kust er und sanc darnâ
von ime ein messe aldâ.
dâ stuonden die brüeder umbe
in einer ordenlîcher krumbe
und lobten got mit ir gebet,
daz selbe ouch manic ander tet.
daz geschach, als ich iu sage,
an dem sibenzehenden tage
des augstes kalende.
ich hân geseit nû an ein ende
sant francisken leben.
herre got geruoch uns geben
durch dîne fünf wunden,
die dû erschînen lieze an im,
daz wir mit rehte werden funden.
durh sant francisken vernim
uns herre nû und zallen stunden!
sant franciscus, daz ist wâr,
was bekêret zweinzec jâr,
ê er der werlde læge tôt.
nû hât er alle sîne nôt
mit fröuden überwunden,
sît daz er truoc die fünf wunden,
die jesus an dem kriuze leit.
sô sul wir von der wârheit
mit gelouben des gedingen,
swes sô wir an rehten dingen
ze gote durh sînen willen gern,
er sul sîn uns durh in gewern.
und wizzet vürwâr sicherlîche,
swes man durh in ze gote gert,
daz er des selben wærlîche
oder eins bezzern wirt gewert.
von diu bittet al gelîche:
got herre vater hilf uns
in dem namen dînes suns,
daz dîn heiliger geist
des sî unser volleist
durh sant francisken gebet
daz wir tuon als er tet.
gip uns herre got durh in
von dîner wîsheit den sin
daz wir der werlde uns bewegen
unde der armen sêle phlegen.
lâz uns herre niht ersterben,
wir enmüezen erwerben,
ê uns ze sterben sul geschehen,
daz wir schînbærlîche sehen
in des himelrîches trône,
wie dîne drî persone
mit gelîchem gewalte
in einlîcher drîvalte
sint in einer majestât,
diu anegenges niht enhât
und iemer âne ende stât.
got herre, einvaltiu trinitât,
hilf uns daz unser werde rât!
amen.