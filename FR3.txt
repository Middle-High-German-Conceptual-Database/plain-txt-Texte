v.
man sihit nach gode ein bilde malin martilvar:
sundere, nim war
der negele und der wundin,
wie die dorn zurshrundin
sin haubit dun. daz hat sin dot für din sterbin fundin!
denke an die clage, sufze unde sprich:< ei, sheppher min, genade,
erbarme dich durch dinin bittirlichin dot
und durch die not,
die dir gab menslich ende,
daz minre sinne wende
nit hant bedaht die martele din, heli, god, niht phende
dafür den geist, hilf, daz der lib hie kome uz sundin slade
du salt uns ware ruwe gebin
durch din ufsten widir in daz lebin.
is hilf uns wol ebin
die buze webin
durch die magit, die dir stet nebin,
ir auginrebin in blute swebin.
johannes, bitte ein ende gut uns vor deme hohstin grade!>
swer godis brot wil niezin und sin blut darzu,
sine bihte er du
uz follis herzin gierde.
sines geistis wierde
habe kushin mut unde reiniz lebin. in sa hohir zierde
kein bruch in jage von cristis e. mit kreftin des gelauben
er sal die godis vorhte in warir minne habin,
umme sie begrabin
der werlde lob, ir prisin.
er sal sich bewisin
den vindin sin ein folre frunt. wil er sich wol spisin,
sin mut in sal der uzir lust mit innekeit beraubin.
er sal auch lutirliche vergebin
sholt, missedat unde widirstrebin,
sa mag er webin
ein heilig lebin,
sin herze ist godis tempil ebin,
crist kan in solchin himiln swebin.
die so nit nemin daz lebinde brot, we jen, we jen, den daubin!
e godis herze breche von des dodis kraft,
er was ein haft,
der hochgelobtir fürste.
her jach, daz ine dürste.
sin martil was nit follekomin. auwe der judin türste!
ie san zuhant wart ime ein drang von ezzig unde von galle.
maria sprach:< kint, nu sich minin kummir an,
du lezis mich stan
in allir jamir erze.
der bittirliche smerze,
den ich an dinin wundin sehin, der get mir durch min herze.
min liebiz drut, wis gein mir lut, zu fuz ich dir nu falle.>
da sprach god zu der mutir sin:
< sich, wib, daz ist der sune din,
die martil din
hat grozin pin.
du weris e min bererin.
johannes, nim sie mit dir hin
( und wis ir gut) in din behut.> da starb crist für uns alle.
adam, den ersten menschen, den betrog ein wib.
sampsonis lib
wart durch ein wib geblendet.
david wart geschendet,
her salomon auch gotes richs(...) durch ein wib gepfendet.
absolons schöne in niht vervieng, in het ein wib betöret.
wie gewaltig alexander was, dem geschach alsus.
virgilius
wart betrogen mit falschen siten,
olofern(...) versniten.
da wart auch aristotiles von einem wibe geriten.
troie die stat und allez ir lant wart durch ein wib zestöret.
achilli, dem geschach alsam.
der wilde ismahel wart zam.
arthuses scham
von wibe kam.
parcifal groze sorge nam.
sit daz fugte der minnen stam,
waz schat denn, ab ein reinez wib mich brennet unde fröret?
johannes sach ein tier us meres grunde gan,
daruffe stan
zehen horn und siben houbet.
das tier hat betoubet
die meiste menigi der kristenheit, wer nu daran geloubet.
das tier, das widersaget got und al die zu zim pflichtent.
das tier, das sol gebern ein wip, ist mir wol kunt.
nu rür den grunt
mit dines sinnes füssen!
e wolt ich gebüssen,
obs meres flus were galle gar, mit hong es ubersüssen,
e mir ieman lost uf den strik, die nu mit leben richtent.
hört, wie des tieres meinung gat,
das siben houbet uf im hat.
der künste mat
hab ich gesat.
ich wene, das ieman lebent stat,
der singens pflege und mir das pfat,
die siben houbet und die horn künn eben usgerichten.
dis tier hoffart betutet, also gicht min list.
den endekrist
betutet uns sin meinen.
wem es sich wil vereinen?
secht, keiser, küngen, graven, vrien dienestman erscheinen.
des tieres houbet und sin horn, sich, die wil ich dir zeigen:
tötlicher sünden siben hochfart uf ir hat.
in sünde stat,
als dir wirt hie betütet,
darin wirt gebrütet
ein tier verschamt und gar unreine, das krist widerbütet.
sich, meisterli, mich dünket wol, din kunst, dü mus sich neigen.
dü horn betütent, höra was:
den hellehunt, der dur sin has
git widersas
dem gottes mas.
dü zehen gebot, dü werdent las
der kristenheit dur sinen gras.
das sint dü horn, houbet und das tier; sich, nu din kunst mus feigen.
so wol dir, priester, hochgelopter gottes knecht,
bis eben, schlecht
uf allen guten sachen,
untugend solt du swachen.
du hochgeerter priesters nam, du kanst mit worten machen
daz sich got in die hende din drivalteklichen schlüsset.
du bringest in mit worten her, des mus ich jehen,
er lat sich sehen,
got selbe in dinen henden
an alle missewende.
der für uns an dem crüze hieng, mönschlich nam er sin ende.
des wol im wart, wer got us reinen priesters henden nüsset
mit ruwe siner missetat.
wer bicht vor nach sines priesters rat,
dem wirt vernat
rilichü wat,
die fröd, die niemer me zergat.
sunder, hab rüwe fru unde spat,
wand wiss, daz got sin reines blut nit me dur dich vergüsset.
priester, du solt über alle ding gehöhet sin.
die ougen din
vor arger gesicht behüte,
daz sich kein valsch gemüte
köm in dins herzen gir, gedenk, daz dich gotez güte
für alle ding hat userwelt, und halt dich vestekliche.
priester, gedenk, daz sich got in din hende gibt
und sich verwibt
in eine forme kleine
gar sunder arge meine,
der ie was got und iemer ist. in sinem dienst erscheine
din tag, din zit und dine jar, so lebt nit din geliche.
din hend, die sen dir sin behut
vor valschen griffen gar unfrut.
dar in sich tut
an argen mut
got selber und sin reines blut.
got, aller güt ein übergut,
hilf uns, daz wir geleitet sin zu dines vatter riche.
wie vil ein arger priester sünde hat getan,
si mus in lan,
wenn er sich angegerwet
und also schon geserwet,
so stat er luter als ein glancz, als einer, der geverwet
von keinen dingen nie nüt wart, daz merke, wer es künne.
wenn er an sich geleit den edlen, klaren schilt,
zu im gespilt
komt aller edlen bliken,
so kan sich wol instriken
got in ein lebendiges brot, umb unser heil zu schiken.
so so dient im zu der selben stund der höchsten engel wünne.
priester, du solt nach tugend streben,
das dinem schopher kome eben,
der mönschlich leben
hat uf gegeben.
dur dich wolt er in tode streben,
das er dich brecht im glichen eben;
und tust du das, so bist du gar alr tugenden zwar ein brunne.
wer priester eret und ouch reini, werde wib,
des mut, des lib
nach hohen eren wirbet.
ob im der lib erstirbet,
ich weis, das siner selden hort vor gotte nit verdirbet.
nu wissend, daz in beiden hat got lobes vil gemessen.
ir reinen frouwen, dur die magt, die got gebar,
ir nement war,
waz üwer leben swende:
dem priester tu nit schende,
sid daz sich unser höchster trost git in eins priesters hende.
einiger name, du solt dich ir lobes nit vergessen.
der reinen priester tugenden zil
ich niemer tag verswigen wil,
wan gottes spil
lit an in vil.
der frouwen lob ich nit verhil,
er ist ein diep, wer eim da stil
die zwei, die hand mit iro zucht den höchsten pris besessen.
wel priester tegelich nu nüsset(...) got alhie,
den got, der ie
mit trüwen uns bewachet,
so der sol sin besachet,
das(...) gotez priesterlicher hort an im nit werde geswachet,
der allen küngen ist ze stark, daz den sin munt hie twinget.
vor tougen, messing sprüchen sol er wesen fri.
da sich die dri
drivalteklichen driet,
ir einer wart gebiet.
ir lust, die hat getan, das si gelobet das< benediet>,
wenn got allhie al us dem tron in priesters hend sich bringet.
all fur er in ein teglich brot,
der sich für unser schulde bot
in soliche not;
sin blut so rot
verreret wart. wir waren tod,
er bsorget uns fru unde spot.
gottes marter und sin bitter tod hand uns die not geringet.
ave maria, muter und ein reine magt,
dir si geclagt,
daz ich in sunden bose!
der drier nam ein close,
behut mich, fraw, vor sunden(...), sit du bist gottes rose.
jhesus, din kint, min schopfer ist, und der hat mich geschaffen.
das züh ich an den ersten man, den er da macht
also geslacht.
maria, küniginne,
ein floss der waren minne,
du bist ein sloß, daz nie zertrant ist. wer in minem sinne,
jochimmes tochter, annen kint, hilff mir unwisen affen!
mari, der heren trinitat
ein diren, hilff minr selen, rat!
wann hie zergat
lip unde wat,
die helle gein mir offen stat,
so hilff, maria, nit zu spat!
du bist genant der sunder trost, sagent die wisen pfaffen.
maria muter, vol genad, ein balsam smack,
der engel tag
bistu in himmel trone.
maria, edel crone,
nu hilff mir an dem ende min durch die funf zeichen frone,
die got enpfing umb unser heil hoch an des crüczes stamme.
des bitt ich dich, maria, aller sünder trost,
das wir erlost
werden von sünden bürde,
ee uns der tot hie mürde,
daz uns kein arger tufel röst uff siner helle hürde.
din mantel si min umbefang, maria, cristus amme.
maria, here künigin,
behut die arme sele min
vor helle pin.
du maget vin,
du bist der drier nam ein schrin,
daz wunder ist an dir wol schin,
du muter der barmung, behut uns dort vor helle flamme.
ave maria, du geber den waren crist,
der immer ist,
ein floss der minnen flüte.
maria, nu behüte
vor allen bösen dingen mich durch dines kindes güte,
den du zu trost gebere mir und allen cristenlütten.
maria, biß gemanet diner herczen leit,
daz mir bereit
din hilff in nöten sie.
o edel meit marie,
erhore miner stimme ruff, so ich gein himmel schrie:
so ich wil die arge sunde min mit bicht uß herczen rüten.
maria, werdes himmelkleit,
du biss gemanet an daz leit,
daz dich verschneit
ein swert so breit!
din hilff uns armen si bereit
in nöten und in arebeit!
wen du zu hulden kommen last, den wil got immer trütten.
der künig david verlos sin her und ouch sin land
gar schier zu hand
umb aines wibes minne.
wa det er hin sin sinne?
im ward von gott ain buss gesaczt, des ward er sint wol inne.
her salomon, der kund ein wib mit sinnen nie gefahen.
her absilon, der aller schön mit folle pflag
nacht unde tag
für ware mir geloubet,
den hatt ein wib betoubet.
her samson wart der ougen sin von ainem wib beroubet.
ein wib kam aristotolon mit listen allso nahen,
das siu in rait recht als ain dier.
für war ir sült gelouben mir,
her filigus zwir
erbuwet schier
ein hus hoch in die luffte ir,
darinn siu pflag der(...) minne gir.
darumb sol nümer(...) biderb man mit frowen sich vergahen.
adam, den ersten menschen, den betrog ein wib.
sampsonis lib
wart durch ein wib geblendet.
david wart geschendet,
her salomon auch gotes richs(...) durch ein wib gepfendet.
absolons schöne in niht vervieng, in het ein wib betöret.
wie gewaltig alexander was, dem geschach alsus.
virgilius
wart betrogen mit falschen siten,
olofern(...) versniten.
da wart auch aristotiles von einem wibe geriten.
troie die stat und allez ir lant wart durch ein wib zestöret.
achilli, dem geschach alsam.
der wilde ismahel wart zam.
arthuses scham
von wibe kam.
parcifal groze sorge nam.
sit daz fugte der minnen stam,
waz schat denn, ab ein reinez wib mich brennet unde fröret?
lampart, dostant, romany, caudar, walhen lant,
frankenrich, prafant,
lutring, inperckni,
frisilg, cecilgi,
in rossen, spangenlant, in tauern, in aramati,
in elsaus, schwaben, in österich, in paiern, in behen, in rüssen,
francken, hessen, schotten, selant, swedenrich,
dynmarck, büdich,
grabat, in sibenbürg,
in stirn, in kernten,(...) döring,
in süden,(...) westen, in polant, in ungern,(...) ofen,(...) niffan,
(...) in endion, in holant,(...) sachsen, in missen und in prüssen.
criech, potilienlant hatt eren wat,
des wir und moron nicht enhatt.
die zwei, die stent in richer wat,
das saget mir der kunig stamplat,
die sint mir kunt frü unde spat.
einer der es alls durchgangen und durchfaren hatt,
(...) kan zarter frowen(...) rotten mund mit lob nit überküssen.
wer ich gewaltig kung uber alls römsche lant,
dient in min hant
franckrich, turinger landen,
zu ungern, neben spanden
auch peyern, swaben, elsass, wien und westenrich, prafanden,
zu swicz die siben burge gut und auch die stirer marcke,
in flandern und in engenlant, in armandin,
wers alles min,
in merhern und in rüssen,
in bolannt neben prüssen,
constantinopel und florencz, da es daz mer besliesse,
alexander, cecilien, daz riche lant lamparten,
zu gallile und babylon,
zu dennenmarck und zu meron,
wer portigan
mir undertan,
armenge und dri endian,
die kungrich wolt ich gerne lan
und geben, daz nieman sin rü biß an sin ende sparte.
das alle dise welte möcht min eigen sin,
wer garwe min,
trüg ich die romschen krone,
wer schön alz absolone
und sung alz wol alz orant sang in also sußem tone,
wer ich alz starck alz samson was, alz salomone wise,
wer mir her aristotiles kunst alle kunt,
rürt ich den grunt
der schrift uß astromie,
wer ich uß massenie
von hoher art alz filius mit siner zauberie,
wer ich edel alz adam was dort in dem paradise,
wern mir die wunder all bekant,
die alexander ie befant,
trüg ich gewant
der eren bant,
stünd all die welt in miner hant
und lept ich tusent jare lang,
doch truret ich, so ich gedecht, daz ich der würm wer spise.
wer ich von hoher art der aller schönste man,
der ie gewan
daz leben underr sunne,
wer ich der welt ein wunne,
liep, schön und auch so wunnesam, daz mir niemant verbunne,
ich wer auch liep, man seh mich gern für alle augelweiden,
wer ich gewaltig küng über all irdisch rich,
daz min gelich
wer kommen nie uff erden,
noch iemer möchte werden
so groß gewalt an keinem man nach aller minr begerden
und dientent mir gewalteclich die juden, cristen, heiden,
wern mir die elment undertan,
hiess ich die totten lüt uffstan,
künd one won
alz sabolon
die sternen zelen ans himmels tron,
wies all der welte solt ergan,
dannoch so wer min freud dahin, wan ich davon solt scheiden.
ich fach es an und gib ew min getrüwen ratt
in sölicher tat,
wie sich der man sol halten
gen jungen und gen alten:
er gott hab lieb, grüss schon die welt, hab zungun in gewalten.
mit sinne band verstrick sie wol, das siu dir it entschnelle.
ain schnellü zunge machut menigs ungesunt,
gar dieffe wunt,
hett er sie vor beschlossen,
nit wort daruss geschossen:
wer red beschlüst, hon ich gehört, er hab sin dick genossen,
in ganczer hutt ist schlaffen gut, das merka, min geselle.
darumb bis wol an beschaiden man,
niem dich nit fremdes krieges an,
wich ab der ban,
schick dich hin dan;
volg mir das ich dir raten kan,
so darfst nit für gerichte stan,
uff dinen aid an züge sin, darnach man urtail felle.
von schnellen zungen kan ich dir gesagen mer.
volg miner ler:
hörstu sach vor dir iehen
und haust es nit gesehen,
rür es nit me, red nit darzu, as mengem ist geschechen,
der gsellen, mag mit siner red verlos, ir fruntschaft sere.
ain iedü sache sol bi dir verschwigen sin
im herczen din.
nachred darinn verdruke,
din zorn darinn verschmuke.
wer übersicht, der besser ist. stell dich in frides luke!
wer vil gezürnt, der schafft im selb nun des kummers mere.
der zungen man schon hüten sol,
wenn sui ist schneller rede vol.
der mund ist hol,
versperr in wol,
schwig still in dinem herczen, dol
nachred, dui brennet as der kol.
wit reden wort: vor sich dich, um das man dirs itt verkere.
vil menger redet wort, die sint gar unbedacht,
hond mengen bracht
zu schedelichen sachen,
er must in sorgen wachen.
hett ers gerett und wider müst, künd ers nit ware machen,
so glag er in der schanden glut, warhait hett in bestanden.
so tummü red, dui stellet wib und man in not,
darzu schamrot;
hatt in der won betrogen,
hatt er uff won gelogen,
so stat er as an gfanger wolff, der hatt den wadel geschmogen.
merk, jungeling, red alles war, hüt dich vor lügi schanden.
dui zung ist gar ain braites litt,
sui hilft dir reden, was du wit.
so laus du nit,
din schöppffer bitt,
daz er dir helff darhin damit,
in sinen himelischen fritt.
da hilfft dir wol dui zunge hin, niemstu sui recht für handen.
ain guttü zunge man gar billich loben sol,
wenn sui kan wol
mit lobelichen dingen
gott us dem himel bringen.
sui redet wort durch süss gedön, das ist gen himel clingen.
sui rüffet gott, er kummet her, as an dem crücz gespannen.
so kummet gott von sinem himelischen dron,
das hatt geton
an zung mit irin worten,
sui schnit zu baidin orten,
ir schaine schleg, die schlahen hin bis durch die himel porten.
an guttü zung schon bringet gott von sinem rich her dannen.
dui zung hermant gott durch sin blut,
das er es in die kelich dut,
das geschicht zu gut
fegfüres glut,
davon dui welt ouch wurt behut.
as got in sinem liden wut,
so bringent in die zungen her der werden briestermannen.
ain guttü zung, dui ist wol alles lobes wert,
got ir begert.
wer möcht sie nun vergelten?
man find sie laider selten,
an guttü zung ist nun zu dür, man find wol die da schelten;
dui zung, dui hatt kain schuld daran, es gat alls uss dem herczen.
wer hatt an hercz, das im zu got dem herren stat?
darnach so gat
dui zung in sinem munde,
sui rürt des herczen grunde;
was hercz gedenckt, dui zung ist hie, und seent es gott ze stunde.
niem gutes für, lass dine zungen loben gottes schmerczen.
gott hatt gelitten liden ser
mit diner zungen im durch eer
volg briester ler,
zu gott dich ker,
umb dine sünd den zeher rer,
so würt dir himelfröden mer.
wer da hin kumpt, der muss ewig bi gott in fröden scherczen.
in diser welt es leider kummerlichen stat:
groß wunder gat
in geist, weltlich gerichte,
vil wunders da geschichte:
des richen rede nimpt man war, dez armen hort man nichte,
von dem doch alle herschaft get. daz mü doch, wen es welle.
und wo ein armer gein eim richen zu tische sess
und mit im ess,
in tucht der arm nit reine.
sin herschafft wer gar cleine,
und wer der armen bulüt nit. jungherr, trag mit dir heine,
leg hin din herschafft uff den tisch, biß daran min geselle.
der rich, der wil sin nit verstan,
daz im der arm hat wol getan,
gar sunder wan
er möcht nit han.
sin hoffart müst er faren lan
und selber an die arbeit gan,
rütn, hacken als ein ander man: sin blut im lib herschelle.
die munch, die pfaffen, nunnen habent semlich wis:
sie essen spis,
die bulüt han gewonnen
in kelt und an der sonnen,
in hunger, torst, in bitterm sweiß, der von in ist gerunnen,
den nemmens unvergolten in, sie loben bulüt selten.
etlicher got zu win und füllt sich wines vol.
wann er dann sol
zu kor ein vesper singen,
die stimm wil im nit clingen.
er liest ein tüttel für ein t, der win wirt mit im ringen.
man sol nit armer bulüt sweiß mit trunckenheit vergelten.
sie nutzen hart gewunnen gut,
daz niessent sie in hohem mut.
daz wasser, blut
verreren tut
der buman in der hitze glut.
munch, pfaff und nunn hab dich in hut:
nempt ir es unvergolten in, ir müßt die hell ab zelten.
ein herr, ein pfaff, die heissen beide wol ein hirt:
wann in da wirt
aller dez bumans fruchte
und auch dez fihes tuehte,
die henn, der han, gens, rinnder, roß, schaff, swin und all genuchte,
die git der buman in zu lon, daz man in wol behute.
den selben lon nimpt manger unvergolten in.
der pfaff solt sin
do heim ob sinen buchen.
der herr solt wilt uf suchen,
dem armen wenden sinen schad. der pfaffe solt sich ruchen,
wo all der welte freud hin kem, all durch die gottez güte.
die hirten slaffen alle beid.
dez bumans korn ist wildes weid,
der pfaffe treit
schüßliches cleit,
sie geben krancken underscheit.
got hat mit siner miltikeit
an herren, pfaffen vil verlorn; daz richt der helle glüte.
priester, gedenck, daz dich got selb herwelet hat,
trag slechte wat
als cristus hie uff erde.
sant peter, babest werde,
dur got trug er ein slechte wat, in einfalt on geferde.
er hett gewalt dez sunders hie in himmel, erd besunder.
priester, du stest noch an dez waren gottez stat,
der für uns trat
in liden unverdrossen.
er hat sin blut vergossen,
gewalt uff erd, daz himmelrich mit liden uff geslossen,
den selben got du noch gebirst, daz schaffet gottes wunder.
sin wunder niman sehen mag,
er hat die nacht und git den tag,
er ist kein zag,
von dem ich sag,
er kan den rechten schirmeslag,
gein im hilft auch nit widerclag.
es wart kein man so küner nie, er müst im liegen under.
ich lob ein man, der alle strit wol mag bestan.
ich lop in schon
für alle ritterschefte,
er vicht mit gantzer krefte,
er darff nit spiess, helmbarten, glen und furt nit swertes hefte,
er slecht vil wunden one zal, die nieman mag verheilen.
kein arczet wart uff diser erde nie so wis,
so alt, so griß,
der die kunst mochte vinden,
daz er den kund verbinden,
den selben streich, den er da slecht kan nieman uberwinden.
auch wart kein man so küner nie, er fah in an ein seile.
er get durch beslossen türen in,
kein rotter munt wart nie so vin,
gewalt ist sin,
dez herren min.
den großen kan er machen clin.
ffurst, graff, wa sint die helffer din?
den strit must du allein bestan, du kanst sin nit geteilen.
got, wunderer, din wonder ist so menigfalt,
got, vatter alt,
der sun und gaist geliche,
die hond im himelriche
die aller schönsten maget fin becrönet lobeliche
da mit der aller höhstn kron, mit sternen wol gezieret.
sui ist ain liecht, die gottes lieb anzündet hatt,
von ir so gat
ain fluss, der gnaden brunne,
ain spiegel aller wunne,
darinn gott sine schowon hatt, ain brehendigu sunne,
trostlicher hort, maria, lieb, got selber dich bulieret.
du bist an folles gnadonfass,
darinn gott hüselichen sass,
nun sprich ich das
hie fürebas:
sui gottes ganczer himel was,
biss dass sui, maget, sin genas,
da lobton sie die engel schon, iettlicher jubilieret.
iettlicher sang, von grossen fröden das beschach,
da er ansach
das himelkindeline,
das wonder nit ze kline.
noch grösser vil das wonder was, wie das an maget fine
on alle mas trug und gebar und darinn magt beliben.
das selbe wonder gschicht kainr meget nümer me,
on alles we
ain kindelin gebere
und trag on alle schwere,
as ie dui maget hatt geton: schuff gott der wunderere,
der hatt ir lob in zweliff zungan kreffteclich getriben.
man darff es nit für wonder hon,
er hatt der wonder me geton:
er machut schon
den himel gon,
daran die steren, sonnen, mon,
das mere und der erden blon,
darin vil menig creatur so wonderlich verschriben.
ich sprich, das selber gott das gröste wonder si,
hatt naman dri
und ist doch ain persone
des glouben süll wir hone
und tailet sich an menig stat, sin ist im himeldrone
dest minner kainest umb ain har. so kan er wonder machen:
in münster gross, da werin tusent elter inn
nach minem sinn
und kainer wer darunder,
er hett an briester sunder,
iettlicher hebet ganczen gott. das niempt die juden wunder.
darumb ir gloub verirret ist in menger handen sachen.
wern elle stupffeln federkil
und darzu schriber ouch as vil
und schribin il,
ich nit enwil,
daz sie des gottes wonder spil
da nümer fünden endes zil.
sin wonder fert so manigfalt(...) hoch in den lufften crachen.
dui gottes wunder wil ich euch herzaigen bass,
me ettewas:
gott hatt die welt gemachet
as wunderlich besachet,
kain mensch dem andren ist gelich, es schlaff elt si herwachet.
wer alle welt uff ainem blon, iettlichz hett sunder bilde.
as ungelich wir sien underm antelit,
ouch si wir nit
gelich an kainen sinnen.
dest mengem hail zerrinnen.
wer iettlichs guter sinn behaft, so künd uns nit antrinnen
hail unde glück. ouch selikait sent uns der frideschilde!
wir sind anander ungelich,
das ain ist arm, das ander rich;
hör, merka mich:
gar wunderlich
hatt got geschaffen mich und dich
und els das lebt und rüret sich,
wenn got was ie und ümer me, uns neret sine milde.
gott neret vogel, fisch und ellu creatür,
( kür ungehür)
gewürm und alles diere.
was himelischu ziere
verschlüsset und bedecket hatt, was elemente viere
für, wasser, luft, erd lebens git, stat els in gottes hende.
in meres flut, darinn dui grösten wonder sint:
verworchtu kind,
die sint verwürcket sunder,
( das wurdon merewunder)
von zwaine adams döchteran, die sanckton ie darunder
vier nü gebornu kindelin, sie forchton ir geschende.
sie hetton gtretten uss der ee.
davon ward gottes wonder me
in meres see,
gar mengerlee.
dui grösten wonder umegeen
den höhsten künig: vor mambree
sach abraham den wonderer, der allu wonder kende.
gott füret wonder über berg und über tal:
brait unde schmal
sicht man das mere fliessen,
heer von den lufften giessen.
man sicht den blick,(...) den hagelstraich, den donran füre schiessen,
man sicht die keltin, riffan, schne, wassser davon gerinnen.
das ist ain zaichen, das gott allu ding vermag:
nacht unde tag
anander sich vertriben
in gottes himelschiben,
darinn ir baider louffe stat; man sicht daz dür becliben.
wer gesach ie wonderlichen man as mengerlai beginnen?
was ich von gottes wonder sprich
und des hon underwunden mich
lug über dich
gen himelrich!
daran ich klaine steren sich,
ist braiter denn als erterich
iettlicher grösser vil allain, des bin ich worden innen.
der gottes wonder me ich euch herzaigen wil:
uff endes zil
will gott herwider kummen,
daz han ich wol vernummen,
am jüngsten tag in zornes schin. gott will die schwachen frumman
da zeugen( menigs nie gesach), ee er das urtail fellet.
da sicht man sine wonden fliessen offenbar,
blutigenfar
von sinem herczen bluten.
ell menschen sünd sich hüten
vor sünden uff den selben tag, es hilfft nit kain vergüten.
da sicht man wonderlichen man gar zorneclich gestellet.
gott will sich stellen uff den blon,
ouch allu menschen schouwon lon.
er bringt die kron,
das crücze fron,
sper, nagel und der süle bon,
die gaisel; und der horne don,
die werdent da zur selbn zit so grüelich herschellet.
der horne lut, der würt so grüelich gestalt,
schnell unde balt,
da allud welt herschrecket.
wie dieff er ist bedecket,
flaisch unde bain, lib unde sel würt alles da herwecket.
gerecht, ungerecht, gar allud welt muss hin gen josefaden.
zu josephat, da würt der anger allso wit;
zur selbn zit
sint alle berg verbrunnen
und zemen schon gerunnen,
recht als ain helles spiegelglas gelenczet gen der sonnen.
da würt vil menig muter kind mit sorgen überladen.
gott da vor all der welte stat,
drü schwert er in dem munde hatt
in zornes wat,
umb missetat
ain schwert uff hobetsünder gat,
dui zwai verschnident ie gedrat
die juden, keczer, haiden da enphahent grossen schaden.
gott will da ston in ainem regenbogen sin.
rott füreschin
sicht man des schwertes klingen.
in wonderlichen dingen
sicht man da von den ougon sin das gröste füre dringen.
nit alles für in hell, uff erd gelicht der selben hicze.
sechs werck herbermde suchet gott zu alder welt.
das widergelt
wil ich euch hie beschaiden:
arm lüte solt du claiden,
herberg sie schon, etz unde drenck, tröst gfangen lüt, du baiden.
bsich krancke leut, folg nach der lich, so lebstu gar in wicze.
ir sünd gedencken an die warn,
ouch gutu werck sünd ir nit sparn.
der sünder arn,
der muss ze helle farn,
die grechten an der engel scharn.
gott bhüt uns vor der helle swarn.
hilff, maria, gottes muter lieb, uns ewig fröd besiczen! mich rewet, herr, zum ersten der untrewe kus,
den tet judus
an deim wol zarten munde,
da dich die juden funden.
mich rewet, herr, und das sie dich so schemelichen punden.
mich rewent, herr, die nagelschleg, die dir die juden schlugen.
mich rewet, herr, das sie dich punden an ein seul,
gaisel und keul
und alle auf dich gingen,
da dich die juden vingen.
mich rewet, herre, das sie dich hoch an ein creucze hingen.
mich rewet, das sie hent und füss dir von einander zugen.
mich rewet, herr, das du stunt plos,
mich rewet, herr, dein marter gros.
mank herter stos
da zu dir schos,
das plut von deinem leibe flos,
des manig sunder wol genos.
mich rewet, herr, das maria ir augn mit weinen twungen.
mich rewet, herr, das dir drei nagel wurden geschlagn
das mus ich clagn
durch füsse und durch hende.
mich rewet dein gros elende.
mich rewet, herr, das maria deins lebens sach ein ende,
das ist mir lait und rewet mich, die wunden mus ich clagen.
mich rewet, herr, dein marter unde piter trank.
dein leip was krank,
dein varb, die was verplichen,
dein craft was dir entwichen.
langinus durch dein hercze stach mit scharpfen speres stichen.
dem zarten got vil wunden wart, das wil ich euch nun sagen.
das plut her ab dem spere ran,
das es im an seiner hende schan.
der plinte man
gesicht gewan.
er sprach:< ir schult im pei gestan,
der mensch ist aller sunden an.
ir werden cristen denkt daran! schult in in herczen tragen.>
johanes sprach:< wir machen im ein grab so rein,
der do allein
hangt miten an dem creuczen;
die juden wurden heuczen.>
maria teten sicz zu laid mit also grossem scheucze,
und von dem tod so het sein plüt sein augen ubergangen.
sie namen in al von dem creucz. in grosser qual
gar ane zal
maria sich vor laide,
awe der eugelweiden!:
< seint daz ich von dir, liebes kind, al von dir hie mus schaiden!>
und sie hub auf ir liebes kint und kust in an sein wangen.
johanes zu josepen sprach:
< das wir in pringen in gemach!>
von stain ein dach
man ubr in zaeh.
da maria das anesach,
ir mügt wol hören, wie sie iach:
< nun kumpt, herr tot, und precht mein hercz! wo seit ir nun so langen?>
die guten minner, die sint leider gar verlorn.
wie hoch geborn
ein man von adel sie
und auch wie wandels frie
und künd er hübscher clugheit me dann sinr gesellen drie
und hät er in der teschen nit, so ist gar nit sin minne.
hievor da trugen frauwen hovelich gedicht.
nu ist ez nicht
wan fluchen unde schelten.
sol ich dez nu engelten,
daz mir der mut nach minne stat und pfenning habe selten?
sie heisset mir nit liep, die mir minn umb die pfenning günne.
wer hort ie cluger minne clang?
(...)
wer er ein bang
on argen wang,
wer lame, krump, kortz oder lang
und stünd auch falsch all sin gedang,
hät er pfenning, in minnent wip für alles adelkünne.
jung man, ich ler dich einen hübschen, clugen sin.
wie tump ich bin,
du solt mich eben hören.
nit laß dich sang verstören,
breit wirt din lop, din wirdikeit, laß dich kein wip nit tören.
hab reine, zarte frauwen liep, all schand muß von dir wichen.
flüch böse wip, die valsches lebens sint vorwar:
ir red ist clar,
sie fahet dich gar swinde.
flüch ferr von irm gesinde,
ee dann sie dich mit harter tat zu irem dinste binde.
und tust du daz, es wirt dir liep, daz wisse sicherliche.
ach falsche minn und din getat!
mang wip untrüwe an ir hat.
ir sin, der stat
uff falschen rat.
gib ir nit vil, ir trü dich lat.
sie sucht den pfenning frü und spat.
flüch von ir schul, ir ler ist falsch, so wirst du selden riche.
ain word drivaltigklich aus got geflossen ist;
nach gaistes list
hat got das word umbfangen,
mit weishait umehangen
das wort gar wol verslossen lag hoch in der gothait strangen,
das word götlich umgeben ward in der gothait so freie.
das wort im gaist mit got auch ie sein wesen hat;
mit gotes wat
so ist das word pekrönnet,
durchleucht und überschönnet.
das wort ist alles wandels frei, in der gothait gefrönnet.
das word in got gedaillet ist hoch in die namen dreie.
das wort lag in der gothait schrein
verslossen nach dem willen sein
aun allu pein.
die gothait fein
götlichen ist versenck darein.
das wort im gaist geit liechten schein.
das wort mit got verpunden ist hoch in der daugenneie.
des wortes krafft mit sinnen in der gothait lag,
in gaistes hag,
im vater ie gewessen,
durchleucht in seinem zessen,
als uns johannes adelar in daugennei hat glessen.
das wort im gaist umbfangen ist in seiner gothait füre.
in der drivalt das wort dem vater wonnet mit.
in hochem sit
die zwen in ain gefalden,
die haund das wort pehalten.
got vater, sun, halliger gaist, die wurden nie gespalden.
das wort im wort verporgen lag, e himel, erd, kretüre
daw was das wort in got enzind,
als man es noch geschriben find.
der gothait pind
niemant durchgrind,
des geid johannes urekind.
das wort im gaist drilichen prind.
got wond peim wort unds wort pei got, in gaistes kraft gehüre.
mit krafft das wort gotlich auch aus der gothait sprang,
aun anefang,
verwurckt in gaistes zimer:
menschlich kredür spinds nimer.
das ewig wort in der gothait was ie unde ist auch imer.
das wort durchleucht in got dem sun, mit weishait schon pegossen.
gar adelleich das wort in der gothait so frei
und wonnet pei
dem vater also schonne
im oberosten dronne.
der hallig gaist mit seiner krafft peschlust die drei personne.
got ist der sun und got her, gaist, in ainem word verslossen.
das wort drivaltig und ainfalt,
gaist, vater, sun, der jung, der alt,
im wort verfalt
gancz ungespalt.
das wort den sun in im pehalt,
das wort in drei person gezalt.
sun unde mon und allu ding send aus seinr krafft geflossen.
das wort mit freiden sas hoch in der drinitat,
mit weisem rat
umgriffen us und innen.
das wort aun anbeginen
flos aus der gothait manigfalt, so gar mit hochen sinnen.
das wort sich in die gothait spielt, aun anfang ewigklichen.
got ist das wort, der gaist sich in die zwene(...) flacht.
e dag und nacht,
got formet mit sein krefften
das wort mit maisterschefften
mit got pesan auch alu ding: des himelkrais verhefften,
planneten, stern, den zendrum auch pesan got wunderlichen.
daw got hoch swebet sam ain ar,
das wort wond pei der gothait klar
in füres far
nun nemen war!,
das wort prind in der gothait gar.
got in dem wort was an der schar,
da got mit got zu rate geng mit hochen sinnen richen.
der sun, der was im wort, in der gothait allain
genczlich gemain,
wie das der alt, der greisse
in aines ginglins weisse
sich gingen wolt pei ainer maid, uns hie zu ainer speisse.
des gab got urdail da gar pald in der gothait selbdrite.
daw ward das wort in der gothait herab gesand
in niderland
her aus der himel drönne
zu ainer maget schönne.
die engel sungen al gelich< gloria>, süs gedönne.
gelobet sei der sun, der gaist, der vater auch damite.
das word die menschait an sich nam.
da got hin zu der maget kam,
natures flam
und götlich sam
ward da verwurch, as es wol zam.
ave, der selde riche stam,
darein das wort gepelczet ward nach adellichem site!
o we, wie sint mins lebins tage nu dahin,
sint ni min sin
czu gote sich gekerte.
waz mich der wise lerte,
der werlde durch gulden honigseim min armes hertze ie gerte.
ich achte gar clein uff gotis tzorn, des ist min sele geserwet.
das blut, das got durch mich unschuldeclich vergoiß,
(...) daz uß ime floiß,
uß henden,(...) fußen,(...) siten,
dartzu der dorner sniten
han ich vil armer sunder nie bedacht czu rechten tziten.
erbarme dich, der durch mich roit stunt an dem crutze geverwet!
got sprach durch des propheten munt:
< wilch man in sunden si gewunt,
der sal gesunt
bliben an der stunt,
bis(...) im recht ruwe werde kunt.>
das was uns allen ein trostlich vunt.
nu friste ouch mich, bis daz min sele mit ruwen werde geherwet.
las mich geniessen, das du, fater jhesu crist,
min(...) scheppir bist
und ich din(...) creatüre.
du keuffte mich gar düre.
ich bitden dich, min missetat an minem fleische ersüre,
nicht spar(...) die rache, heb uff den geist, mir wird der borg zu swere.
durch din menscheit macht du mir gleuben deste baz.
du wurde naß
von bludigeme sweiße
gegen des dodis beiße,
den du gar willeclichen neme na dines vater heiße,
und wuste doch wol, daz du erstendig des dritten dagis were.
almechtjger(...) furste von hiemelrich,
vorchtes du gegen dem dode dich,
wie sal dan ich
gehalden mich?
das sterben ist gar ungelich,
lip und sele hie scheident sich.
so forchte ich dan den andern doit; das ist ein swinde mere.
ich bitden dich, maria, muter, durch die stunt,
das vor dir wunt
din kint wart in sin hertze
mit eime scharpen ertze.
ein swert din reine sele durchsneit, das deit der selbe smertze.
nu bidde vor mich din liebes kint, das er min leben friste.
ich enkan nicht wissen, wo ich armer sünder(...) bin,
wan ich nu hin sol zu gerichte treden.
almußen, fasten, beden
(...) enhan ich allis nicht getan. nu hilff mir, maget, ußjeden
mit warer bichte der sunden unkrut, gesatzt mit boser liste.
ei, sunder trost der sele var,
ei, maget, die meitlich god gebar,
nu enweis ich, war
ich armer var.
geleide mich und hilff mir dar,
das ich werde an die rechten schar
gesundert uß(...) virdumeter diet vor dime kinde criste.
nu secht die triuwe und ware minne, wisheit,() zucht
mit sigenucht,
andacht, geloube und ere:
() keine maze ich lere
zu disen tugenden, wizzet zwar; swer die() mizzet sere,
daz zil trit uf ein widerteil, die lazet ungemazet.
doch sint dri tugende, die mit() maze sint bewart,
den ist sie zart:
scham, kündikeit, erbarmen.
() swa die mit den armen
die maze ummehelset hat, da wolte ich() erwarmen.
zu vil geschamt, zu küne ist swach, zu kündig ungesazet;
swer ane maze erbarmig ist,
daz treit vil wenig samen crist.
mensch, ob du bist
bi speher list
an angeborner maze wist,
halt lieb die maze zu aller frist.
swaz tugende der sele gehöret zu, die ungemezzen lazet.
an az, an tranc, an slaf, an wachen, an sitzen, an sten,
an ligen, an gen,
an sprechen und an swigen,
solt() du() maze nigen.
ob sie dich hat daran bewart, nicht laz du sie() sigen
von dir in aller diner schicht der angebornen sachen.
sie machet daz zu tugent, daz nicht was warer tugent,
starc ist ir mugent,
sie mizzet lieb mit leide
lachen,() weinen beide,
gein trurec fro, gein sorgen lust,() schimpf ane unterscheide,
die ane maze weren nicht. der maze craft bewache.
davon ist maze tugent genant;
swenn sie versnidet in ir rant,
al mit der hant
er wirt entrant:
zu cleine ist ir nicht bekant,
zu vil sie wirfet an die want.
sie sitzet zwischen gut und arc unter eim spehen dache.
gen allen veinden und für aller sorgen lait
ist uns berait
des waren godes hute,
und ob wir in dem mute
den edelen, sussen, zarten got auch minnen uns zu gute,
er ist ein schirme und ein schilt der sigeheften rechten.
zu rapfe tete gotes volck den ersten streit,
ein perck da leit,
darauff die dreie kamen
und sie des ware namen,
aaron und auch(...) hur, moises, und die begunden ramen
zu flehen got. er pot die hant durch hail den sein geslechten.
die weil und er die hant auf pot,
so laide gotes volck kein not.
sie machten rot
die heiden drot.
got liß sie aber trincken tod,
gab gotes volck das himelprot.
got wil, das in umb alle ding soln flehen die gerechten.
vil wilde ding sich samen offte zimpt nicht wol,
die fuge sol
da sein ein kiserinne.
ir mercket an die sinne,
wie moises da an seinen danck die mörin nach beginne
tharbis genennet was ir nam dem volck zu einer stewre;
davon das lant, die stat kanpises wart gegeben.
so schön ein leben
hat moises der vil gute.
sie was im wol zu mute,
er wolt sie haben, die haideninne, die was in seiner hute.
got nie gelie, er pflag sein wol; er kos die abentewre.
got in sein hertze was gegraben,
dem edelen, weisen, clugen knaben.
er wolt in laben
gar ane snaben,
des mutes wolde sie nicht haben.
sie wart der früntschafft abgeschaben:
doch wolt er got nicht durch ein weip verliesen so gehewre.
wie, möcht er sie in keiner weiß zu got han pracht,
esn wer erdacht?
nun wisset, das sein sinne
waren bei der mörinne
so gar in reinen lust gegeben, das er vor irer minne
kein ander frawen het erkoren bei seines lebens wallen.
auch wolte sie den edelen, weisen, clugen man
verwunden han
mit also süssen dingen,
das in kein ungelinge
ir möcht vorsteln, das in kein got nicht möcht von ir gepringen.
so krönt die edele frawe sich, es was ir zugefallen.
das volck, das was betrübet gar,
das mit im was auch komen dar.
des doch nam war
der weise, zwar
es hett gewert drew gantze jar.
do er das volck sach frewden par,
her saw, das honig wirt selten gut gemischet mit der gallen.
mit listen worchte moises(...) zwei vingerlein
von golde vein;
das ein in solicher clüge,
und wer es bei im trüge,
das er vergesse gar und gar ir immer mer genüge,
was im davor geschehen wer bei allen seinen zeiten.
das annder vingerlein was speh und dobei clug,
wers bei im trug,
der muste gar bedencken
an alles wiederwencken,
was im ie males wer geschehen, das er sich nicht mocht krenncken.
sein hertze müste sich davon zu beiden seinen seiten.
das erste vingerlein gab er
der mörin da in lieber ger.
vergessen der.
sie was im wer
en im ie. zwar, nue mercket her:
den darvon sie lipt sich mer.
und was du nun mit fuge macht wol thun, so la dein streiten.
rat an, wer sint die zwenczig uß eim land geborn,
schon ußerkorn
ferre uß kriechen lande?
ob ich sie recht herkande,
han ich ir zwen und zwenczig gesehn mit guldinem gewande.
es wont ein swacher under in und kumpt in dick zu stüre.
ir sint funff bruder, die andern sint geswistergit.
rat an, wo lit
verborgen diß geslechte?
ich han doch ir gebrechte
gehoret dick zu mitternacht von mangem armen knechte,
und von der selben kinde hilff verkeufft man nach und türe.
sie swigen nimmer one frist,
ob in der bruder einr gebrist.
ob du wis bist,
rat, waz es ist.
es hat ein teil in leder genist
und fürt mit künste solich list,
daz sie den keiser zwingen noch und sint nit ungehüre.
kunstiger man, du seist von dem geslechte werd
uff diser erd
so gar in allen richen,
wo man es mag herstrichen,
daz sie bezwingen mangen man, daz er in muß entwichen,
und daz ir fuß doch sicherlich den keiser moge zwingen.
wer sint die funf gebruder ußer kriechen lant?
hast ir gewant
guldin gesehen schone!
sie schrien lute done.
ich rate dir sie sicherlich, waz gistu mir zu lone?
daz ist daz abc; da mit ich dir den rat volbringen:
die funf gebruder ich dir sag,
sint funf vocales, nieman mag
on ir behag
nacht unde tag
han weder ru noch kein bejag,
wann ie kein red sich ir herwag:
er muß der funf gebruder han, wer sprechen wil ald singen.
gehofter man, die zwentzig ich dir nenne da:
daz erst ein a,
b c d e genennet,
f g i k erkennet,
l m n o p q r s t v da mit gerennet,
nim auch daz x, so sint ir zwentzig, ob ir rechte zelet.
die zwen ich uch bescheide da gar offenbar:
ygen, z zwar,
wer die nu rechte schribet.
ein sunder swach belibet:
ich mein daz ha, an manger stat niemant es von im tribet.
die funf gebruder ich uch sag, daz merckent, ob ir wellet:
a e i o sint sie genant,
ein u ist in gar wol herkant,
ir golt gewant
so manger hant,
also man sie geschriben fant.
und an in sich nie red herwant,
alz sie den keiser zwinget noch und arme knecht erfellet.
got gab sant urban drier hande sachen für,
daz er bekür
in allen sinen sinnen,
welches er wolt beginnen:
er würde truncken, er stifte mort, er swecht ein fraw zur minnen.
got sprach:< ich wil sin nit enbern, du must ir eines dulden.>
er sprach:< so wil ich truncken werden von dem win.>
da nam er in.
al zu der selben stunden
sin sinn im gar zerswunden.
er wart truncken, er stiftet mort, ein fraw er swachen gunde.
sant urban sprach:< ich bin sin wer, der win hat nit min hulden,
die trunckenheit, der sunden schrin,
der minen sel ein fellerin.
er was ich vin,
nu muß ich sin
in leid, in großem jamers pin,
immer biss an daz ende min,
mich wöll dann got herwider kern, vergeben mir min schulde.
got gab mir selber drier hande wale für,
daz ich bekür under den drien eine.
da tuehte mich di kleine,
die trunckenheit ich ringe wag, wart mir zu einem steine,
swer alz ein bli, der wunne fri, dez stan ich hie in ruwe.
ich wart so truncken, daz ich all min sinn verloss,
in mir herkoss
al in dem herczen mine,
daz ich wol immer wine
wil wesen gram, die wil ich han von got daz leben mine.
valsch ist sin tat, des tufelz rat, dez ist min jamer nuwe.
wer trunckenheit zu frund gewint,
den selben man on ere vint.
er wirt ein rint,
der witz ein kint,
daz mercken, wo die wisen sint!,
schand wigt er ringer dann ein wint.
von waren schulden sprich ich daz: valsch ist dez wines truwe.
win hat mich uberladen, daz ich vallen muß,
mir tu dann buß
nur sin got mit sinen listen.
ich muß ins tufels kisten
besolget werden alz ein swin, mich wolle danne fristen
von himmelrich ein reine meit, von der wil ich nu sprechen.
ich was ein man, der gar on alle sunde was.
wie fri ich sas,
nu trag ich in dem herczen
vil jemerlichen smertzen,
lidennes vil on endes zil, dez müssen trehen scherczen:
die augen min, die liden pin, daz macht dez wines frechen.
ich muß in jamer werden alt,
in sunden wart ich nie so balt.
hett ich gewalt
so manigfalt,
gehept ich hagel, riffen kalt:
ich mecht den win gar ungestalt.
wie ich es überwinde, doch wil ich mich an im rechen.>
isayas, der schribet so, der gottes knecht:
< von dem geslecht
von jesse wirt entspringen
ein rut, die wirt uffdringen,
ein edel blum, hubsch unde zart, die sol uns freuden bringen,
darob swebet der heilig geist in einer tuben wise.>
maria, meit, du bist die selbe rut gesin,
der blumen schin
ist gottes son, der werde,
der von dir hie uff erde,
du kusche meit, geboren wart; der hilft uns uß der swerde,
die uns fraw eva hat gestift al in dem paradise.
du bist die usserwelte glut,
darin der alte fenix gut
iungt sinen mut.
er uns behut
al für dez alten slangen flut,
die uns in große schulde lut.
dez treistu, edel künigin, daz lob ob allem brise.
du bist der zederbaum, ein wunnen bernder schaw,
hie von dem taw
der himmel wart begossen;
seld ist von dir entsprossen,
din blüend frucht vil manig hercz hat volliclich genossen,
du edel reb von engadi, wie suß din trub ist worden.
du bist des richen kunges david harpfenclang,
ein minnensang
des wisen salomones,
du bist die sterck samsones,
der sine vinde uberwant, du bist gewaltig trones
der erden und der hellen grunt und der planeten orden.
du bist der kusche figengart,
den im got pflantzt in reiner art;
schon hast bewart
din ere zart
und uns der helle tür verspart
und von ewiger pin ernart,
die wir umb unser missetat ewiclich müsten horden.
du bist die magt, die durch die wüstenunge zogt.
der ern ein vogt,
der tet dich, juncfraw, swanger.
er mocht beiden nit langer:
er swang sich dorch der engel kör uff sines geistes anger,
da dich vor im johannes sach gecrönet wunderschone,
und du geberig word mit dem, der vor dir was
on allen haß
mit siben luchtern here,
so gar on all versere
gesundert in eins lambes wis. wer hat gehort ie mere,
daz vatter ie herkur sin kint zu einer muter frone?
maria, here kunigin,
gedenck dar ane, daz wir sin
die kinder din.
vor helle pin
behüt uns, frau, für uns da hin,
da uns die clare freud wirt schin,
die dir got ußgesundert hat im oberisten trone.
maria, aller engel zierde und ir hort,
hilff hie und dort
zu got also geneme!
ob icht der tufel keme,
mich bringen wolt in arebeit, fraw, dir daz nit anzeme,
ob du mich liessest in der not sin spot mit mir so triben.
du macht mir, frauwe, helffen usser aller not.
so mich der tot
wil von dem leben dringen,
so lass der sel gelingen
vor got; und alle gute werck soltu ir helffen bringen;
und nim mich, fraw, in din gewalt, heiß mir die warheit schriben,
daz dort die sele möge jehen,
ir si gar seliclich geschehen,
und möge spehen
in freuden brehen
got immer ewiclich ansehen,
da nieman reret sorgentrehen.
maria, muter, reine meit, laß mich bi dir beliben!
maria, kuniginn ob aller engel schar,
die juden zwar,
die trieben groß gehütze
uber din kint am crücze,
im wart erbotten schanden vil mit spot und mit gespücze.
sie schruwen:< bistu gottez son, so löse dich von sorgen!>
mari, es was ob aller tugend wol ein hort,
daz du nie wort
in ubel zu in spreche
und es auch nit enreche,
da dir geschach groß herczeleit, ee daz sin hercze breche.
du stund in leit in zwang der tot die nacht biss an den morgen.
< joseph, in zu dem grabe trag!>
der gottes son darinne lag.
der sin da pflag,
ers nit enwag.
sie huten biß ann dritten tag,
da herstunt, der es alls vermag,
herschein da alz ein gertener, der herre wolt nit borgen.
mari, vor allen engeln ein gefrontes bild,
hilff ich bin wild,
daz ich min sund gebüsse,
meit, durch dez engels grüsse.
nu hilff, daz dir si gach nach mir, maria, du vil süße.
mit allem himmelischen her kum du mir, fraw, zu stüre.
den tufel trib von mir, der bös geleides man,
der vil wol kan
die cristenheit betriegen.
hilff mir mich zu dir smiegen,
daz ich mich in dins kindes rich zu sinen freuden biegen!
vor des tufels bösen gewalt behüt mich, vor sim füre.
daz der vil leide hellehunt
vil mangen frisset in den munt,
ist ungesunt,
man wirt da wunt.
die selbe tieff, der hellen grunt,
die hat ein gruwelichen slunt.
maria, dines kindes rich herwirb uns, fraw gehüre.
o kunigliche priesterschaft, die gotes hant
du bist genant,
ein heilig volc erweltez
() gotes, unverzeltez,
der himel slüzzel und ir sloz.() din recht unverseltez
() an gotes stat stat, din gewalt zu lösen und zu binden.
den dritten uz der ewigen drivaltikeit
ane unterscheit
nimst du gewaltiglichen
() uz den himelrichen.
du wandelst in, du bist sin grap, er mag() dir nicht wichen,
du opferst in dem vater sin zu troste uns even kinden.
uf sinai würde du erwelt,
daz alle recht dir sin gezelt,
die nicht beschelt
sint noch verselt.
din macht, die meistert ez und melt,
uf trachtunge ie din mut sich quelt,
du werder gotes sigeler, laz dich in wirden vinden.
kein künig, kein hoher fürste möchte daz getun,
daz er den sun
dem vater und dem geiste
mit() der macht volleiste
nimt uz der schoz so herliclich() merket an daz meiste:
der muter von dem arme her und ziuget uns sin ellende,
daz er durch uns verduldet und erliten hat.
der wise rat
hat manige sele erlöset,
() sünden vil veröset,
des wernden fluches bleichen val lieplichen geröset.
der himel und erden hat gewalt, den nimt er in sin hende.
ach, priester, reinez gotes vaz,
sit du vermacht() aleine daz
und nieman baz,
als crist ez maz,
der himel und() ertrich besaz,
gein dinen worten ist nicht laz:
er komt und leistet din gebot, ein got und dri genende.
es was ein wunder groß, daz in der alten ee
ie baß, ie me
daz himmelbrot sich merte;
sinen gesmag es rerte,
nach welcherlei des herczen gir daz judisch volk sich kerte.
daz in der smag gebotten wart, daz tet der alte grise.
noch me selden hat er uns armen hie getan,
daz er den ban
der angebornen sunden
mit sines blutes wunden
lost, er junger mentsch, der ie was got, gein sines todes bunden,
versunt uns sines vatter zorn, gab sich uns zeiner spise:
sin heilig fleisch und auch sin blut
daz noch der werde priester tut
mit worten gut
so wol behut
uns armen vor der helle glut.
ach priester, nu wend dinen mut
an den, der mit sim tod zerbrach den tot ans cruczes rise.
in apokalipsi schribet johannes munt,
im wurde kunt
in der gesichte taugen
ein engel sunder laugen
becleit mit eines wolken tach, sin antlucz und sin augen
noch lichter wann die sunne clar, sin fuß recht alz daz füre,
uff sinem heupt ein regenboge, alz ich lass.
ein buch, daz was
beslossn an keinem ende,
furt er an siner hende.
sin rechter fuss stunt uff dem mere, der linck uff erden wende.
sin stim, die gleich eins lewen progn. er swur bi dem vil türe,
der ie was got und immer ist:
wil unde stunde nach der frist
was kein genist.
wer du nu bist,
betüt mir daz in sanges list.
und wie ob dir der kunst gebrist,
so stoß ein zil. johannes schribet uns daz hie zu stüre.
sine mentscheit erschein in einem wolken wiß.
got, der den priß
treit schone wol besunder,
der durch die großen wunder
kam herab zu uns swachem diet. da ist ein zeichen under:
uff sinem heupt der regenbog, dez frides sicherunge.
diß offen buch betut uns offenbare werck,
der eren berg,
daz mer ich dar zu tichte
von sunden du dich richte:
ein uberfloss genaden vol. got hilte die geschichte,
sin stim gelicht dem lewen wol, der sine welffe junge
erquicket von des todes bant,
die sinen wort er nie zertrant,
sin leben swant,
fürbas er fant
wil unde stunde wart genant.
adam biß an in wart gepfant.
got lost uns mit sin selbes blut, dez lopt in manig zunge.
got, urspring, aller schöpfenunge ein beginn!
herr, dine sinn
der mentschen herczen wissen,
ein wunder unverslissen:
du wunderer, on zauberlist din wisheit hat gerissen
der himmel zirckel richen worff, der sterren lauff gemessen.
die siben speren gein des firmamentes regen
vil starcke wegen.
die speren sunder krencken
uß wasser, für sich lencken,
des luftes unvermüschte kraft zu rechter maße sencken.
gliches sin macht uff erden schuff in rechter forme pressen.
daz wunder er alls hat herdacht,
sin gotlich krafft und sine macht:
tag unde nacht,
des donres bracht,
die blick in himmelischer acht,
der winde bloss, der tropfen slacht.
durch mentschlich leben hilff uns dar, herr, da du bist gesessen.
von richer kunst gemachet wart ein aneboß,
ein smitte groß,
darinne stat bisunder
ein esse, glut darunder.
uff dem anboss ein meinster hat gesmidet manig wunder.
sin meinsterschafft, die ist so gross, er türft nit hammer, zangen.
er smidet auch mit fures hicz on esse glut
sin werck gar gut,
wie er es wil besunder.
vil manger hande wunder
von siner hant gewercket wirt. des ist min sin darunder
verirret dieffe, daz ist war; wie ich es han umbgangen
mit mines sinnes krefte gar.
wer mir es ratet sunderbar,
die smitte zwar,
den meinster clar,
ders alles machet one far,
dem gib ich lobes priss furwar.
all nach dem selben meinster muß mich harte ser belangen!
die smit und auch den aneboss, der esse glut,
den meinster gut
mit siner kunst so richen,
man vint sin nit gelichen.
all hohe meinster, wo die sint, die müssent im entwichen.
sin große kunst ist wol bewert an manger hande sachen.
ich wil den bunt entbinden gar zu dirre stunt
und wil tun kunt,
was ie daz ding betute.
nu merckent, wise lute:
der aneboss, daz ist die welt, die smit der himmel wite,
der esse glut, daz ist die hell, wendet dem sünder lachen.
der werde got milt unde gut,
daz ist der meinster hochgemut,
ders alles tut
und nach uns wut
dahin all zu der helle glut,
da er vergossen hett sin blut
am fronen crucze, da im wart sin sendes hercz gebrochen.
den selben meinster rich, der hie sin blut vergoß,
in nit verdross
der sinen martel herte,
umb daz, daz er uns nerte,
da wir warn ewiclich verlorn; darumb er sich bekerte
uß der hohen drifaltikeit und jüngt sich dorch uns alle.
der hochgelopte, erentriche kunig clar,
minnrich, vor war
waz im die mentscheit inne
so mit girlicher minne,
und auch erbermd on ende groß het er in sinem sinne.
sünder, daz tet er gancz umb dich, daz laß dir wol gevallen,
und solt loben den herren gut,
der dich vor pine hat behut,
sin tures blut.
mit friem mut
lost er dich uß der helle glut
und dich zu himmelriche lut.
sünder, du solt im nacht und dagk dancken mit richem schallen.
der zungen zwingen ist richer tugend ein urspring.
jungman, nu zwing
din zung und heiß sie slaffen.
sich, wo wart ie kein waffen
so liep, so wert? din red enthalt, so darff dich nieman straffen.
wig vor die red, ee dann sie kum der zungen an ir schnallen.
zuch dines mutes zaum fast, ob der mut wil toben.
wirt er zurcloben,
der mut, sich, hebt ein frechen.
so laß es überlechen,
zuch wider diner red vernunst! ee daz du helffest sprechen,
denck an die zit, bruff auch die stunt, wo mag din red hin vallen.
wo unbetrachten wortes munt
dem mute volget, der wirt wunt.
im ist unkunt
der wisen funt.
man sol ee messen zwur den grunt,
ee man verschrot umb einen bunt
gut. alle ding sint vorbedacht, sie vallen, war sie vallen.
der zungen zwingen ist auch dick ein missetat.
man mag den rat
wol mit der zungen geben,
daz man etwann möcht eben
ein statt behalten und ein lant. die solte immer leben,
ein zunge, die so nutzlich wer in allen guten dingen.
man machet mit der zungen recht straß unde wege
in gottez pflege,
in allen ordenungen.
merckent, ir alten, jungen:
es wart mang wort tutsch und latine funden mit der zungen.
der priester mag auch gottes sone mit der zungen zwingen
drifaltig in ein wisses brot.
daz ist uns allen samment not.
wir werent tot,
zwar, nit ein lot
weg wir. wer uns den morgenrot
herschinen lat, alz got gebot,
den guten zungen musse nu noch nimmer misselingen.
das wisse, priester, daz din lip sol reiner sin
vor arger pin
dann engel in dem trone.
got selb, der werde frone,
die messe sang umb unser not gar lut in jamers tone.
die zunge prüfen, melden kan, war uff daz hercze stelle.
sit daz die zunge wisen kan dez herczen mut,
böß unde gut
zu sprechen und zu singen,
lop unde laster bringen,
sie kan auch manig edel wort got in sin oren dringen.
so sol man hüten, daz sie doch icht üppiclich erschelle,
sit got die erste messe sang,
da er nach todez notten rang,
gall, essig trang
in dorste krang,
dez in die gotheit ie bezwang.
ein brunn uß siner sitten sprang,
den grub longinus mit dem sper, dar wist in sin geselle.
ich lob ein meit, zwar, die ist aller tugend vol,
von recht ich sol.
mit lobe ich sie krone
ob allen, junckfraw schone;
sie durchluchtet die himmel gar und auch der engel trone,
recht alz die sonn den liechten tag herlucht mit irem scheine,
und treit darzu uff irem heupt ein schone cron
gar wol getan,
darob zwelf sterren brinnen
recht glich der sonnen zinnen.
kein meinster wart so clug vor war, der ir lop mocht durchsinnen.
waz lobes ich herdincken mag, daz ist gein ir zu cleine.
du edel ros in meien zitt,
von dir man liest, singt unde seit.
dir ist bereit
im himmel breit
ein cron, du hochgelopte meit,
du suß ob aller süßikeit,
noch süßer wan der balsam smack, du edel maget reine.
angeli und archangeli, die loben dich,
virtutes rich
und troni, mit gesange,
daz in dem himmel clange,
dominacio, principat gar ser nach dir belangen;
potestates und kerubin zu seraphin gelich
und all heiligen, die im hiemel wesen zart
von hoher art,
die loben dich so sere
on alle widderkere;
sie prisen dich in hohem rat, du küniginn so here,
dez bistu wol gewaltig in dem hochsten hiemel riche.
die zwelfbotten sprechen dir bris,
petre, paule, die herren gris,
johannes wis
und sant mathis,
philip, jacob auch nit zu lis,
simon, judas mit gantzem fliß,
mathe, thoman, andre mit sinn, bartholome nit wiche.
got vatter hoch in siner werden gotheit fron
meit wol getan!,
ee er den himmel machte,
den zirckel wol besachte,
do het er liep in hertzen dich, kuschlich in siner achte,
und alle creatur gemein, der edel konig wise.
der son, der het dich liep in siner gotheit gir;
er nam von dir
menschlich natur besunder.
nu, was daz nit ein wunder?
er swang sich zu dir wirdeclich und raupt der helle kunder.
der heilig geist lobt dich so rein, so gar in hohem brise.
du spigel der drivaltikeit,
du luchtest durch die himmel breit,
got dich becleit
in susser zeit;
got selber tucht sich, din gemeit.
groß lob und er si dir geseit,
got sent sin gruß zu dir allein, blüendes mandelrise.
ich sihe dich, schepfer aller schepfenunge, got.
heil, sabaoth,
trost bernde himelspise,
herzen andacht wise
mir, mannabrot, du lebende kost, die der alte grise
wol vierzic jar mit willen bot der israhelis diete.
vür alle ding almechtic, künic, der mich geschuf,
min sünden ruf
dich, vater, sun, anschriet.
warer got gedriet,
din ewicheit genade mir. süzez vleisch gewiet
hie vor mir in ein lebendez brot sich mir zu genaden erbiete
ein ewic hoch gesegenter list,
der ie was got und immer ist,
hilf, schepfer, krist,
der zit, der vrist,
daz mich dins geistes mitewist
twa von der kranken sünden mist.
hilf, lebender got, daz sich min leben eins guten endes niete.
ach werder got, nu laß mich dir befolhen sin.
tu hilffe schin
durch diner muter ere,
verlih uns rechte lere.
die namen dri, die wonn uns bi in aller welte kere.
min pfleg die meit, die crist gebar, herwerb uns gutes ende.
ein schirme, schilt wiss, reine magt, an allen nit!
hilff hie in zit,
daz ich mich dort mög frauwen!
sit ich dich, got, hie schauwen
kund tegelich uff dem altar, clar, gancz und unverhauwen
wann du dich birgest in ein brot in manges priesters hende,
ich bitt dich, reiner muter barn,
daz du mich ruchest hie bewarn.
lass dort hin farn
min sel zu scharn
der engel, freude nit ensparn.
ich han in minen jungen jarn
leider gesündet also vil, vergib min missewende.
min got, min schöpfer und min kunig, la din zorn,
wir warn verlorn,
ee daz din lip herstarbe
und an dem crutz verdarbe.
du bist der trost, der manger armen sel genad herwarbe.
funf tusent jar din hantgetat sank in den grunt der helle.
min got, min schöpfer und min kung ewig und drilch,
du süg die milch
von einer junckfraw rippe.
die welte ist dir gesippe.
hilff, herr, uns dorch die werde meit, die dich leit in ein krippe,
daz wir von sunden werden los, ee uns der tot herfelle.
min got, min schöpfer und min heil,
din wunder würk in uns an meil,
din freuden geil
mach uns zu teil
und büt uns diner helffe seil.
din zarter lip wart dorch uns feil.
got, vatter, son, heiliger geist, din lon uns zugeselle.
ir sehent an, wie ist daz recht verswunden gar,
ir nemment war,
wie es nu wirt geteilet.
sie werden drum geseilet
gefurt in ewicliche pin, die niemer me verheilet,
all die daz recht nu sprechen hie umb gunst oder umb miete.
darumb so hat got selber hie daß recht erdacht
und vollenbracht
dem armen als dem richen,
daz man in beiden glichen
gerechtes urteil sprechen sol. geschichtz nit sicherlichen,
dem richen spricht man volles recht, dem armen keins bi niete.
darumb da muss es übel stan,
daz man daz recht nit vor lat gan
on argen wan.
ich sag den lon,
und der in werden muss davon,
die hie unrecht gesprochen han,
die soln es bessern bi der zit, in truwen ich ins riete.
wer ist geborn, daz man in küset an den rat,
und an im stat,
daz er daz recht sol sprechen,
sin trü sol er nit brechen
umb gunst, umb gelt, umb keine miet sol er sich nit enrechen;
hat ieman im zu leid getan, er sol sin alls vergessen.
sin zunge, die sol haben einen slechten gang,
daz sie kein wang
umb lieb, umb leit nit wencke;
umb miet oder umb schencke
so sol sie sich verkeren nit, daz er sin er nit krencke.
daz rechte recht sol hincken nit, es sol sin glich gemessen.
es sitzet manger in eim rat,
der in sim mund zwo zungen hat.
er nit enlat,
die ein die gat,
wo ime dann der sin hin stat:
da hat er sich gerichtet trat.
ir wissent sicher, daz die hell wirt dort mit in besessen.
daran gedenckent, richter und ir dienestman,
schultheiss voran,
scheffen und ammetlüte,
als ich uch hie betüte:
ir stent den rechten allzit bi, darumb daz uch got trüte.
so wirt üch sicher dort zu lon daz frone himmelriche.
wil aber iederman daz sin nu ziehen für,
als ich daz spür,
mit manger hande sachen
daz recht zu unrecht machen,
als leider dick und vil geschicht, wer wil dan in bewachen,
so sel und lip am jüngsten tag vonnander müssent wichen?
wer recht urteil gesprochen hat,
besitzet dort den hochsten rat.
got nit enlat,
er richtet trat,
daran gedencket fru und spat,
so besitzt ir gottes maiestat.
wer unrecht spricht, der ist verlorn, daz wissent sicherliche.
ein ritter seit von ritterschaft, so seit der knecht
von knechtes recht,
ein smit von filen, zangen,
so sagt von grunen sangen
der buweman. ein stolczer munt redet von liechten wangen,
von schatz uns seit ein gitig leff, ein helt redet von striten.
ein falscher redet von nachreter listikeit,
ein jeger cleit,
im si daz wilt nit worden.
von siner kappen orden
seit uns der münch, der marner zelt den westen und den norden,
kunst seit von kunst, uff torenberg seit man von narren lite.
waz iderman zu handen hat,
dar nach sins wesens orden stat:
uff hohe tat
dez wisen rat.
licht zung, die meldet manig pfat,
wo cluger man vil heimlich gat.
lichtzungig munt, hirsenir zagel, die zwei lant toren riten.
kung ane lant, ein amptman, dem nit ist befoln,
smid one koln,
ein schnider one schere,
ein löuffer one mere,
ein münch in ritterlicher wat, ein kauffman on gewere,
der lop ist kranckes schaczes wert, und wibes minn on stete.
pfaff one pfrund, gar sunder buch und one kunst,
red on vernunst,
gitkeit bi altem manne,
ich glich es wol dem swanne,
ein arm man, der gesanges pfligt, we, we, wie lob ich danne
den frunt, der keine truwe hat, und huben one sete?
was hilffet wol geheissen mich,
ob man mirs leistet trügenlich?
was dann, ob ich
tun dem gelich?
wer gut woll han, der übe sich;
von wunschen wirt man selten rich.
ich bin ein knecht von krancker hab und sing von ungerete.
horet der meinster spruch und ire rechte kunst,
uns git vernunst
uß wol gebruften sachen.
die welt beginnet swachen,
alz die propheten hant geschriben und paulus kunt gemachen,
daz get nu für und wirt bekant den alten und den jungen.
gerechter ding sicht man nit me, die tru ist tot;
daz got gebot,
daz sicht man selten halten.
der sich nu mag verwalten,
der wil dez andern meinster sin, wil in von eren schalten.
suß hat unrecht dez rechtes crafft gewalticlich verdrungen.
unmass ist maße worden gram.
untru der tru nit gutes gan.
der eren fan
ist worden lan.
mein unde mort fert uff der ban.
so hüt dich, werder, wiser man,
wann nu nit me uff erden ist, wann boser, falscher zungen.
min got, min herr, min schöpfer, laß den dinen zorn;
wir warn verlorn,
du hast uns, herr, herloste
al uß der helle roste.
all uss der großen martel din kem du uns, herr, zu troste.
gelobet si der ern ein kung, der aller ding kan walten.
ich mein den got, der adam macht mit siner hant
dort in ednlant,
her noe gab die sinne
also, daz er gewünne
ein arck wol hundert elen lang, sins lebens zu gewinne,
funfzig die hoh, funfzig die wit, gar schon waz sie umbvalten.
min got, der abraham herschein
selb drit. zu hant was er allein,
isag ich mein.
jacob der rein
entslieff gesunt uff einem stein,
von erd sach er inn himmel gein
ein leiter, da die engel uff und ab stigen so balde.
der keiser, der da moises gab zen gebot,
der selbe got,
der sach gein israhele
ir jamer und ir quele,
er spiset sie wol vierzec jar. hilff, herre, unser sele,
daz sie noch baß gespiset werde mit dinem lichnam frone!
der got, der auch dem edeln david gab die crafft,
der wart sighafft
an golian dem heiden.
er must von im verscheiden.
dangel vor siben lewen lag on aller hande leiden.
dri kint im furin ofen waren, die lopten got im trone.
in gallilee ein stern erschein
einr juncfraw und ir kindellin.
uss jamers pin
hilff herre min,
daz wir der meid genossen sin.
ach, herr, sie ist die muter din,
von ir so vil gesprochen hat der kunig salomone.
was die propheten hant gesprochen, ist geschehn,
sie hant gesehn
ein gutlich angesichte,
wie sich got hat verpflichte
zu einer meid, davon die meister so vil hant getichte
zu lobe got, der muter sin, der usserwelten meide.
her moises sach einen busch, brann uberal
und wart nie val.
uss zechieles porten,
guldin an allen orten,
da ging der kunig uß und in, bleip dannoch unversporte.
die port nennet man mariam, den kung jhesus, sie beide.
der heilig geist ging uß und in,
on aller hande swere pin.
ir megtlich schrin
bleip luter, rein,
sol ewiclich beslossen sin.
lop hab die meit uß seraphin,
magt vor, magt nach und in der burt on aller hande leide.
got aller wunder wunderer, ewiger rat,
din craft durchgat
gar aller herczen sinne,
die dri mit einer minne
gestercket sint, davon si tragent newer einig beginne.
herr got, du schied ir minne nie und warn doch ewig bede.
da mentschlich art die mentschlich minne mentschlich nam,
da viel adam.
suss er zwo minne storte.
got wart gesturzt, im worte
kam in den grunt der wernden clag dorch eine cleine porte,
mit ebner gunst und richer macht versunet wart zu frede.
meit, bernder suß ein obedach,
uss dinen brusten floss ein bach,
der uns zerbrach
alt ungemach.
durch den, der uns schuff und versach,
nu wesche ab die sunde swach!
hilff, blunder baum, der unser heil treit zu der selden grede!
gotvatter, geist, du solt und must uns gnade tun,
sint daz din son
genade fur uns heißet.
die nature in reißet
uff mentschlich art, die in von himmel her zu uns herbeisset.
wer mag, wer kan genade vinden on dich, crist der junge?
wiltu von uns den guten willen, riche werckk,
ler uns den berg
uff climmen reiner sinne,
darzu gancz dine minne.
sich, zarter got, so wir din gern, ist uns ein gut beginne.
du gist doch ie, was hat zu geben din hercz und auch din zunge.
wie kan gewissen krancker mist,
wer du vil hoher schöpfer bist?
du gist den list
und die genist,
daz uns gut zu den selden ist.
darumb gib uns der zit hie frist,
daz wir dir geistlich leisten lop, und ein ewig einunge.
gotvatter alt, gotvatter son, gotvatter geist,
ewig volleist!
gotvatter, vatter eine,
vatter und son gemeine,
gotvatter, son und mentschen kint, also luter und reine
wart vatter unser mentscheit hie, fürweser alle stunde.
der selbe vatter mentschlich hie gementschet wart,
der vatter zart
wart des sones geleide.
der son uß der mentscheide,
daz vetterliche gottes wort, sich da ie bas bereitde,
biss daz er vetterlich uns bracht dort uss dez jamers grunde.
der vatter jung was vatter ie,
der vatter alt(...) junger wart hie.
der vatter lie
sin alter nie.
der son hie vor in beiden gie,
doch nie von in, daz merckent wie:
einvaltig und drilich ein got, hab uns in diner kunde!
ist ieman hie, de mit gesange schallen wil,
daz ist min spil,
mit dem so wil ich singen.
ich trü es vollenbringen,
daz ich behalte hie den priß, dar nach so wil ich ringen.
ir edel herschaft uberal, mit urlaub ich daz sprechen.
den luten wil ich singen hie die mine lied,
der gernden diet,
den jungen und den wisen.
die sang wol künnent prisen,
die mercken uf gerechtikeit, ob mir künd zugerisen
ein gutes liedel oder zwei, ob sich ein man wolt rechen
und ob nu singen wolt ein man
mit mir, so wil ich heben an.
ob er mir gan,
daz ich nu kan,
den priss wolt ich im darnach lan
und wolt im wesen undertan,
ob er in hubscheit singen wil und kunst nit sere brechen.
wil iman singen, sprechen hören, der sinn her!
ich bin sin wer,
daz ir sie beide höret,
ist daz es nit zerstöret
die ungezogen hofediet, die sich mit luder töret.
ir wisen meinster, nemment war, ob ich die kunst icht spede.
hat iman icht zu reden nach der welte gier,
der wincke mir,
ich wil gar stille swigen,
min kunst hie lassen sigen.
sie tauget idermanne nit, etwer hort lieber gigen.
nu merckent und vernemment mich, ob ich icht frevel rede.
ich han gesungen( hülff es iet!),
als mir ein wises hercze riet,
die minen liet
der jungen diet,
die achtent solher kunste niet;
dez husent sie in schanden riet.
jung man, für hin die ler mit dir uff burg und auch in stete!
jung man, wiltu nu leren lop und priß bejagen,
laß singen, sagen
die alten und die jungen,
und hut du diner zungen.
merck und vernim wis unde wort, so wirt din lop besungen
den jungen und den alten vor, gewinnest priß und ere.
wil nu ein hindercleffer gein dir rümen sich,
jung man, so sprich:
< swig schiere, du vil dummer!
du hast herlitten kummer,
din bracht, der teubet jung und alt alz pfiffer unde trummer>,
so krauwet er sich alz ein hunt, den flöhe bissent sere.
wann wo rümer und cleffer sint,
die sint vor gottes augen blint.
einr kue kint
tut alz ein rint:
jung man, die guten bispil slint,
hut dich vor arger schanden wint,
so liebet dir von tag zu tag min kunstenriche lere.
er ge herfür, der zu gesange habe gunst.
hat er vernunst
uff ton und uff gedichte,
so far er allgerichte
nach kunst in einen silberberg. den knoden er mir slichte,
den ich im hie verworren han, verstrickt in clare siden.
es wont ein tier in erden kruft, daz hat funff bein
rat, waz ich mein!,
dar obe zwene genge,
die stant in rechter lenge,
einer zu berg, der zweit zu tail; daz dich min kunst icht senge,
ich wen, daz on daz selbe tier uns rat muß immer miden.
daz tier, daz sicht uß augen drin,
daz jehent nu die sinne min.
der freuden schin
und wernde pin,
die liegent vor den augen sin.
nu rat mit allen sinnen din
und ratest mir daz selbe tier, daz kumpt von sinnes bliden.
der witz ein kint, ist dir kunt, was man nennt ein gresel?
ich mein dich, esel,
gezirt mit mentschen oren.
also sol man den toren
daz gucken büssen! lass, du gauch, der rede mich gehoren.
den knoden ich entstricken wil mit mines sinnes hechel:
daz tier, daz ist die sele in dem libe werd,
die uß der erd
der schöpfer hat gebrochen.
ich han also gesprochen:
die funff sinne, daz sint sin bein, die es so vil der wochen,
so lange da her hat getragen, die red ich dir hie fechel:
dez tieres augen, sich, daz sint
der drier glauben underbint.
ir kristenkint,
ir juden blint,
ir heiden tump, der witz ein rint.
also ist dir daz tir besinnt.
swig, narre, laß din claffen sin! sprich, kint, daz man dich bechel! vii
min vröud ist gar czugangin.
nu hörit jamirliche clag:
mich rüwint mine sünde,
di ich begangin han min tag,
und der ist leidir also vil.
nu wil der tot mich brengen der werld czu nichte.
min lebin wert nicht lange,
der tot min ende hot gesworn.
waz ich an in gesende,
das ist nu allis gar vorlorn,
wen he mich mit im nemin wil.
owe der jamirlichin czuvorsichte!
mich hilft nicht frei gemüte
noch kundekeit noch obirmut
noch allir vrouwin güte.
min togent, min kraft, min sinnin,
lip unde gut ist gar vorlorn.
der mich czu gesellin hot erkorn,
das ist der tot, mit dem mus ich von hinnin.
der tot wil hi vordringin
von mir min lebin, des bin ich
gar trübic in dem mute.
ei, herregot, irbarme dich,
nim hin di sele, ich wil den lip
der erdin und den würmin mete teilin.
min schöne kunst, min singen
mus trubin in mins herczin schrin.
ach got, an wen salz erbin,
iz mak nicht lenger bi mir sin.
got mir sie gap und von mir trib
und füge mir min leben czu gutim heile.
ich mak nicht mer gesingin,
ouwe der jamirlichen clag,
der tot min herz wil zwingen.
nu merkit algeliche,
ich mein üch, vrouwen unde man,
do für niemant gesprechin kan.
gerechtekeit lat von üch nicht intwichin!
maria, mutir reine,
durch dinis libin kindis tot
ich man dich dinir güte
und den, der uns irarnit hot
an deme crücze, do man sach
ein scharfes sper gein dinir sitin neigin.
das tet ein jude alleine,
dem vorgeb du sin missetot.
des bite ich dich, herre,
al durch di manicvalde not,
do dich der blinde jude stach.
al durch din pin genode mir irczeige!
ach, spildir ouginweide!
her tot, waz wilt an mir began?
nu helfit clagen in leide
den vrouwinlop besundir.
dem wil der tot hie angesegin.
ach got, wor zu bin ich gedegin?
wol hin, loz varn! sterb ich, daz ist nicht wundir.
kathon, ein wiser heiden,
zu sinem lieben kinde saß.
ein buch von künsten riche
mit wiczen er im vore las.
er sprach:< min kint, nu nim an dich,
waß ich dir hie mit wiczen vor bescheide.
unfug, di la dir leiden.
nim war, waz dir geschaden mag.
gehab dich zu den stillen.
versmäh den armen nimmer tag.
e man dich frag, du nit ensprich.
hab in gewalt zung unde zorn die beide.
blip warhaft unde stete.
waß du gelobest, das la war.
mid spot und falsche rete,
hab got in dinem mute.
swig vor, wo du nach swigen must.
bedenke dich, e du icht tust!
zwing wortes kraft in diner fünf sinne hute.
min kint, halt wol di lere,
die dir din wiser fater geb.
hab wirtschaft in der maße.
ob dinem tische frölich leb.
spar an daz bette keinen zorn,
so wert din lop breit uss dem ingesinde.
min kint, ich rat dir mere,
rüm dich nit vil, so wirst du wert.
du solt din hercze strafen,
ob ez unsteter minne gert.
wilt du der minne lon bekorn,
so solt du dich in trüwen lassen finden
bi einem wibe stete,
die dir gegeben wirt zer e.
seh nit an rich gewete.
sprich wol der erden früchte.
halt nit den man, als du in gesehst.
hüt dich, daz du ieman hinderjehst.
sprich frawen wol, daz sint din besten züchte.
min kint, wan ich erstirbe,
so volge doch der lere min.
du pflig nit luderie,
trink auch nit überigen win,
mid spil und allü irren wip.
und hütte dich vor überiger schulde.
nach rechtem gut du wirbe.
das unrecht soltu varen lan.
niemer stil, raub und prenne.
du solt auch got vor augen han.
in züchten zier den dinen lib,
so wirt din hercz in gotes lieb erczündet.
wirstu arm an dem gute,
das solt nicht offenbare sagen.
verzag nicht in dem mute.
nach eren soltu ringen
paide hie bei tag und auch bei nacht.
min sun, merk eben, was ich dir sag,
und tust du daz, so mag dir wol gelingen.>
us elementen fieren
hatt gott getirmet alle schafft
nach cirkel der planeten.
von gott, so han sie wol die kraft:
dass für haiss unde druken ist,
der luft lind, warm, das wasser kalt und nass.
sie müssen die erd zieren.
in vier naturen ist ir wesen.
sie machen sich gar früchtig.
die siben planeten userlesen,
sie geben in craft zu aller frist,
die frucht dringt für, der schöppfer füget das.
der es wol besunne,
saturnus, venus, jupiter, mercurius,
mars, mon und ouch die sunne,
was die temperieren, geben
und was die vier element vermügen
mit ir kraft, daz sie da getügen
natürlich hie zu fristen menschlich leben
us den fier complexen!
menschlich natur sich richten kan
in sölicher ordenunge.
wie ains dem andern gesiget an,
und wie es umb den namen sie?
nach silben zal so gent sie ussersafft
do nach dem rechten texten.
so wol geformet würt der nam
nach latinischer zungen:
sangwinius dem luft wol zam,
colericus wont der erden bi,
so glichet sich das wasser zu der schaft
(...)
(...)
(...)
(...)
(...)
(...)
(...)
planeten künnen brüten,
des duj weit bedarff wol siben stück:
gold, silber, kupffer, isen,
quecksilber, zin, bli uns zu glück,
der sonn, der wurdet uns gold so clar,
die mone wurcket silber also schon.
venus kan kupfer früten,
das es sich rötet, mit gewald.
mercurius wurckt quecksilber,
wan dar zu so ist er gestalt.
mars wurcket isen, das ist war,
saturnus bli, das ist gar wol geton.
wenn es beginnet ziten,
jupiter, der wurket zin
in felden und in liten
mit siner maisterscheffte.
der höchste hatt es wol bedacht,
das kein meister ie volbracht:
der sterne louff die rüren mit ir heffte. vii
der heilige gotes tempel,
da in sin geist gewidemet was,
der was alsus gezieret:
da hete die ware minne ein blas
entzündet, daz gab solchen schin,
die sunne klar muz dabi dinster wesen.
da mitten stunt ein stempel
an einem sarke schone erhaben,
der sarc was rot ein marmel,
der stempel guldin, wol gegraben,
vor mitten uf des sarkes schrin
ein corporal, als ich ez han gelesen,
gefüget in dri valden.
da inne lac daz lebende brot,
manna ganz, ungespalden.
waz in dem stempel stünde?
ein tau mit lammes blute rot,
dem holze gelich, daran den tot
gotes sun erwarb. er starb vri aller sünde.
lebt iemant in dem wane,
daz got der marter nicht enlit
menschlichen hie auf erden,
in dem gelauben pin ich nit,
wan got, der hat uns hie erlost,
sein zarter leip wart jemerlich verseret.
wer ist gelaubens ane,
das sich got wandel in ein prot,
verflucht ist der untreue.
man sol im tun unrechten tot
und sol in seczen auf ein rost,
daz er den ungelauben nicht enmeret.
mein wenen, daz ist kleine:
ich glaub, daz got auf erden hie kam
von einer maget reine
so gar on allen schmerczen.
er kam von ir on alles mail,
dar an lag unser höchstes hail.
gelaubet mir, got enpfing die tauf, on scherczen.
salman aus helffenpeine
erbaut im selber einen tron,
der leucht weiss und gab küle
und waz geziret also schon,
als einem künig wol an zam,
gemachs er pflag. zu dem ich got geleiche.
maria, die vil reine,
der tempel ist, gelaubet mir,
für alle licht sie leuchte.
niemant kund sich geleichen ir,
pis das got selber zu im kam,
mit seiner craft nach aremut warts reiche
hoch einen tempel machte,
den er so wol verpringen kunt,
rein, keusch, in hoher achte.
dar in het got sein raste,
pis das sich got mit got verhal
har ab in dises jamertal
der werde helt gab sich dar ein zu gaste.
ein hirss in einem walde
seins alten lebens ser verdros.
er pflag vil weiser sinne:
das sein geweig er von im schoss.
da wuchsen im wider ander horn,
die trug er dreisig jar und dennoch mere.
nun weiss ich wol gar palde,
wem ich den hirs geleichen sol:
got, der wolt sich vernewen
in maria genaden vol.
der ungelaub, der tet im zorn,
den legt er hin und trost die cristen sere.
in, wene, werder früte
der alte hirs verjunget sich,
in keuscher maget güte.
darin ist got mensch worden.
e gab er in ein virdig lebin,
nu hat er uns ein neues gebin.
daz liebet im und lait der juden orden.
ein lewe tot gewinnet
die seinen werden welfelein.
die werden lebent schire
al von dem starken luden sein.
kein wunder nempt! daz ist sein recht
und lat manege erben von geschlechte.
wer dar über nicht sinnet,
ja, dem wil ich ein peispel gebin:
got tut recht als der lewe,
wir waren tot, er pracht daz lebin.
er gab den herren für den knecht
hoch an dem creuz, daz tet er wol mit rechte.
drei schrei tet er vor none,
do prach des todes pant enzwei,
wir wurden lebent schone
von seiner hellen stimme.
wir sein des alten lewen kint,
die von dem tod erkucket sint.
der ware got löst uns aus todes grimme.
ich weiss ein hort verschlossen,
den niemant aufgeschliessen kan
mit henden noch mit munde.
nun rat, ir frawen und ir man,
wer mir erret des schaczes rigel
und daz sich doch der werren keine rüren!
er ist noch pas verschlossen,
dan ie kein man, kein schloss verschloss
mit schnellem federschlosse.
der schlüssel klein und da pei gross,
er ist glat, rauch recht als ein igel
und hanget nicht an riemen noch an schnüren.
wer mir den hort kan raten,
daz sei euch allen fürgegebin,
lebendigen und toten,
waz noch geporen werden!
wer mir erret schlüssel und schloss,
dem wil ich aller wasser flos
verlegen mit eim kleinen lot der erden.
die noch geporen werden,
der dürff wir nicht an disem rat.
die süll wir faren lassen,
her frawenlob, und die sind tot.
ir biet uns lebendigen kauf,
so acht wir doch, daz wir euch den vergelten.
ein kleines lot der erden,
das wiget mer denn tausent pfunt.
wenn ich den schlüssel riete,
da mit so löse ich auf den punt:
es ist, der uns gesegent n tauff.
mein kunst kan traben, deine, die get zelten.
da got verschaiden wolde,
er do enpfalch die muter sein
johannes, das ers scholde
haben in seiner pflichte.
drei fingerr im zusamen schloss,
das was der schacz, der hort so gross,
der uns erlost von judas falsch gerichte.
ich wil den hort auf schliessen
mit meinem schlüssel, ob ich kan:
mit henden und mit munde
in niessen frawen und die man.
wer sich dar zu bereitet hat,
dem wirt er geben, als ich euch beteute.
des müg wir wol geniessen.
ach, herre got, hilff uns aus not!
du pist der hort verschlossen,
gesegent in ein kleines prot,
in priesters munt der schlüssel stat,
daz ist die zung, daz merket, weisen leute.
die wort, daz sein die werren,
der rigel sein hailiger segen
gar nahent unde ferren.
wenn er stet unverseret,
das er den himelischen got
pringt in sein hent gar sunder spot,
er hebt in auf, so wirt sein lop gemeret.
got macht ein himelreiche,
darinne hete er neun chör erdacht,
die schuef er all vol engel.
do aller erst daz wart volbracht,
got sas in seiner maiestat,
die engel in mit frewden anesahen,
ir chain(...) dem andern gleiche.
jegleicher seiner andachtt phlag,
als si got het geschaffen.
das triben si nacht unde tag.
in dem ainen chor hueb sich ein rat.
er was törlich, er begundt auch got verschmahen.
er gie im an sein ere
und an sein götlichen gewalt.
sie überwundens nimmer mere,
die(...) pei dem rate sassen.
ir frewd ward in gewendt in pein,
da si immer(...) ewig müssen sein.
in geschach gar recht, si soltens haben gelassen.
got het lucifern geschaffen,
daz er der schönist engel was.
er leuchtet für di andern,
recht als die sunn tut durch das glas.
sein übermut in do abewarff,
er gedacht im wol, er wolt auch got geleichen.
uns sagen weise pfaffen,
got sties si von dem himel(...) nider,
in unde sein genossen.
ir ist noch chainer chomen(...) wider
oder nimmermer gehoffen darf,
daz si mit got besiezen sein ewiges reiche.
got macht sein nicht geleiden,
das im die chöre stunden lär.
all zu den selben zeitten
schuef er adam(...), eva(...) paide,
er fuert si in das parideis,
(...) erlaubt(...) all pawm pis auf ain reis:
< esset ir der frücht,(...) verliest die ewigen frewde.>
lucifern(...) ward belangen,
do er den newen ratt vernam,
das die zwai selten besiczen
das ewig reich, do er aus cham.
er sprach:< satharn, halt mein gepot,
var du hin, sich, ob du si mügest(...) triegen.>
sathanas ward ein slangen,
ein aphel er ab deme czweie prach.
den trueg er für die frawen.
< den sullt ir essen>, das er sprach,
< so wert ir weis und schön als got,
nu esset den apphel und wartet, ob ich nicht liege.>
ir nat gros ungelücke,
si aß den aphel mer dann halb,
adam gab si das stücke,
si sprach:< das solt du essen.
die slangen mir gesaget hat,
wir werden weis und schön als got.>
do pais adam, als girhait het in besessen.
adam, der was ainfeltig,
darumb was er so schir betrogen
von eva, seinem weib.
was si im sait, das was gelogen.
do gelaubt er ir,(...) nicht der warhait,
was im got sait aus mund und da ze munde.
sathan ward ir geweltig,
darumb so chamen si in not.
si muessten aus dem paradeise.
der engel sprach:< ir habt den tod
verdient mit grosser jamrichait>.
er sluegs heraus wol zu der selben stunde.
< adam, du hast vergessen,
was dir got selbs gepoten hat,
da muest(...) in jamer essen
dein prot in manigem swaisse.
du solt auch hacken unde graben,
chain guten tag auf erden haben.>
hin schied adam mit manigem trahen haisse.
< der fluech sei euch gegeben
und(...) den, die von euch werden geporn,
und seit des ewigen todes
und habt verdienet gottes zorn.
ir habt nicht gehalten sein gepot.>
adam, der sprach:< das chumbt von eva sache.>
< adam, du solt hie leben,
wie lange du nu selbe wilt.
es wirt dir dar zue chomen,
das dich des lebens dein vervilt.
du solt auch haben jamer und nott,
dein arbait chomet dir zu chainem gemache.>
< o herr, pis nicht ze strenge,
nicht las verderben dein hantgetat.
got vater, nicht verhenge,
das si ewigs todes sterben.>
der engel sprach:< got ist gerecht,
seine wort sein war unde slecht,
er pricht ir nicht, solt himel und erd verderben.>
adam stund plos und nacket,
er schamet ser vor eva sich:
< die schult ist dein für ware,
du hiesst den aphel peissen mich.>
si sprach:< es was des tiefels rat,
ich west auch nicht, das es dar zue solt chomen.>
si stuenden unbedacket,
das sach niemand mer dann die czwai.
si waren ser betrübet,
ir aines über das ander schrai:
< wir haben geprochen gottes gepot!>
lust unde freude was in gar benomen.
adam(...) gedacht des pesten,
all zu einem reis als er gieng,
davon prach er ein questen,
damit er sich bedachte.
czwischen seinen pain die er slueg,
do in die schäme nu hin trug,
darnach(...) eva die andern questen prachte.
nw wil mich niemand fragen,
wo adam nam sens unde sas,
peil, spatten unde hacken
und was er auf dem erdtrich as?
sein erstes chlaid was schaffes har,
in herrtichait must er die weit durchpawen.
ich sprich es ungelogen,
der sache ich czwar ein tail wais.
adam, der was betrüebet,
von arbait laid er manigen swais.
das traib er an newn hundert jar.
do er gestarb, er cham zu chainen rawen.
adam, der lag in peinen
fünftawsend jar und dannoch mer
all mit den kindern seinen.
si hetten chain beginne.
das was ein angestliche vart,
chain sei noch nie behalten ward.
wie wol si tetten, si hetten chaine wünne.
parmung, mild und genade,
die sprachen:< sol es immer wern?
wir pitten für dich, adam,
und hulffen im aus peine gern,
seit das er ist dein hantgetat
und du in, trawt vater, selber hast beschaffen.
got, volge unserm rate
nw hat gar swär gerauwen sis
und ist ein lange pein nur
umb einen chlainen aphel piß
und das du adam hülffest aus not.
wenn das geschech, dich preisen die maisterpfaffen.
traut vater, schöpfer here,
ain pete well wir an dich legen,
der hast du lob und ere:
dich preisen manige zungen,
wann adam zu frewde würde pracht
(...)
wann du das tätst, adam würd wider jungen.>
do sprach sich aber die vierde
(...) der swester,(...) die gerechtichait:
< wie zäm es got, dem vater?
es beleib, als er selb hat gesait:
und wer den apphel preche ab,
das der des ewigen todes müeste sterben.
des himelreichs geczierde,
das müst in grossen vorchten stan,
ob es den vater luste,
das er lies es wider gar zergan.
gerechtichait sol fürgankch haben.>
die parmung sprach:< wir well im genad erwerben.
ach, was töcht adams hoffen,
wurd er vom halter nicht getröst.
wer wolt den vater straffen?
er ist ob allen dingen
und was er tut, das ist getan!
got vater und du, werder sun,
wir pitten dich, das du adem wellest widerpringen.>
drei personen giengen zu rate,
got vater, sun, heiliger geist.
parmung, mild und genade,
die drei wurden ains in der vollaist,
auf das die menschait würd erlost
und das die gerechtichait dörfte chlagen.
der sun, der sprach zu gote:
< o vater, la den rat an mich,
das ewig wort verporgen,
so magst du sprechen, das pin ich.
ich wird ein mensch und gib in trost.
(...)
da pei so wil ich seczen
ein leichnam, den ich nemen wil.
du solt mich sein(...) ergeczen,
wann ich den tod erleide:
in ewigchait ich aufersten,
got vater, sun zu dir ich gen.
mir fueget wol, das ich für adam streitte.
ich pin die ander persone.
mit weishait man es beschaiden sol.
adams pürd, die ist swäre.
nu leg mirs auf, ich trag si wol.
die mueter mein geporen ist,
ein raine maid, ein chind von dreiczehen jaren.
die tregt des himels chrone.
si was doch e wan adam prach,
do spilt si vor dem vater.
in der ewigchait ich si ersach.
mein nam sol haissen(...) jesus christ.
ein chlaines chind sol von mari werden geporen.>
da wurden si ainträchtig.
der vater zu dem sune sprach:
< pis aller dinge mächtig,
die maid ist mir zu sinne,
ich habs in ewigchait erchorn.
es ist(...) zeit, das du werdest geporn.
ich send dich hin in warer gottes minne.>
da schieden(...) si von einander:
< der rat ist gut und schol geschehen.
die maid was wol gesellet,
in ewichait haben wir si ersehen.
si sol geperen uns den sun.
wer ist nu der, der ir di potschafft chündet?>
< ja, gabriel, nu wander,
var hin zu der vil rainen maid,
sag ir, si sol geperen
ein chindelein gar unverczait
und süll auch gottes willen tun,
der heilig geist, der sei in ir enczündet.>
(...)
(...)
(...)
gabriel wart pote, got was ee
(...) dann der engel sprach,
do er den grues czu maria jach,
da stuend die raine in kewsch vor got in flee.
ich rut bi einem baume,
der waz so schön und da bi clug.
da kam dort her gegangen
ein man, und der sin frauwen trug
in einer wunniclichen laden.
er slug sie uff und bat sie zu im siczen.
den rock fülte er bim saume
und lag der frauwen in der schoss.
da er begunt entslaffen,
da kam ein ander ir genoss.
er wolt im an der frauwen schaden.
ir mündlin bracht den jüngeling in hicze.
sie stal sich von dem alten
und ging hin mit dem jungeling,
dann die minn gund ir walten
bi einem grünen rise.
da die geschicht ein end gewan,
er kust sin lieb und schied von dan.
da ging sie wider siezen zu dem grisen.
mich trugen mine füße
an einen wunneclichen schaten.
da kam zu mir gegangen
so wunniclich ein frauw, gewaten
recht alz ein engel durch den clee.
ir cron, die lucht von gold und von gesteine.
ir lachen ducht mich süße
in mines tummen herczen gaden.
sie sprach:< hast du beschauwet
daz wip beslossen in der laden?
wem sol ein man getruwen me,
sit ein beslossen wip hat solche meine?>
ich fragt sie sunder lassen:
< frauw künigin, wie heissent ir,
das ir die bösen hassen
vor kunden und vor gesten?>
da sprach die reine, wol erkant:
< frauw er, also bin ich genant.
für solch unwip beslüss ich mine festen.>
min sin begunde kosen
hin gein der keiserlichen frucht:
< ein unwip und ein frauwe
bescheident mich durch üwer zucht
mit worten und mit sprüchen gut,
daz ich ir misslob fürbaß brüffen künne.>
< nu merckent die gelosen>,
sprach da die keiserinne rich,
< ein unwip und ein frauwe,
die sten vor got so gar unglich
recht alz die lilg in irer blut
und auch die distel in der summerwünne.
ein unwip ist ein glisse,
die tag und nacht unküscheit pfligt.
sie decket swarcz mit wisse,
ir lob ist gar verhauwen,
daz merck du, min vil lieber knecht,
und wiltu sie erkennen recht,
so hilff du loben mir die reinen frauwen.>
gar hoch uf einem berge,
dar under ein gar tiffes tal:
in einem schönen baumgartten
da sang so wol die nachtigal
und andre clein waltvogelin,
darinne saß sich wol ein schöne jungkfrawe(...).
darhin kam ein schönes gezwerge,
das was sich schön und dabi clugk,
mit also richen züchten
ein crone es uf dem heubte trug.
es knüwet fur die iungfrawe fin
und grußet sie des morgens in dem tawe.
des dancket sie im vil schone.
uff ir viel zarttes gelweß har
es setzet ir uf die crone,
die was so rich von golde,
darinn so lag manig edel gestein,
des freuwet sich die jungkfraw rein,
(...) damite so gewan er ire holde.
die selbe schön jungfrawe,
und der die krone(...) ward gegeben,
sie ist rilich gezieret,
nach hohem adel stet ir leben,
sie ist eins hohen fürsten kint,
des treit sie lob ob allem irem künne.
ir möcht sie gern hie schauwen,
sie ist der welt ein blüwendys riß,
ein wunnenbernde risse,
ir lob get fur das paradiß.
ir trost, gnady one ende sind,
ir balsamsmack get für der engel wünne.
des treit sie wol die krone,
und die ir ufgesetzet ist
hohe in des hiemels trone.
nu mercket: das ist der gartte,
und da die jungfraw inne sass.
gehabt üch alle dester baß
und rufft sie an, die wil sie unser warte.
nu nimpt üch villicht wunder,
was üch der bergk tut hie bekant
und auch der vogel singen.
das wird üch alles hie genant,
der bergk und auch das tiffe tal.
das vogelgesangk, das ist der engel don.
der bergk ist ie besunder
das rich, das got besessen hat
mit also hohen eren,
so wol nach sines vatter rat.
so ist das zwerg, dem got beval,
das er im tet die edelen botschafft schon
zu mercken der vil zartten.
gar tugentliche kam er dar
in der jungfrawen gartten.
das halff uns uß den sorgen.
wir waren ewiglichen verlorn,
do ward versunt des vater zorn.
das was der stein, der in dem gold verborgen.
bi got ist ie gewesen
ein tempel der drivaltigkeit
die hochste küniginne,
von der man singet undi seit.
sie lüchtet für der sunnen glancz,
ein spiegel clar vor gottes angesichte.
bi got in sinem zesen
wurt die hochste keiserin
ein immer werende rose
und gottes hochster balsamschrin.
kein sin ir lop durchsinnet gancz.
got hett sie lieb bi im in siner pflichte.
(...) du lilge von jerarchie,
du bist ein rute fron in jesse.
du edele maget frie,
du bist ein stamme in ewigkeite,
durch dich ging des fürsten hochster rat,
der alle dingk befunden hat,
ee er schuf den hiemel lanck, wit undi breite.
du lüd den hiemelfürsten
mit diner hohen miltigkeit
drivalt in ein personne.
gutlich so wertu im bereit,
durch nün kore do er sich swanck.
des freuwet sich des fürsten ingesinde.
in wart gar sere dürsten,
do er erkant sines hertzen trut.
des stammes blut wolt er brechen
also wol bi der hiemelbrut.
er acht nit uf der engel gesanck,
er wolt sich bi der meide laßen finden.
du lichter morgensterne,
du bist ein rose fron in jesse
und luchtest als ein lucerne
hoch in des hiemels glesten.
do er dich, menschlich wort, erkant,
do trugt du, frauwe, das hochste pfant.
her under din hertze dir komen liebe geste.
er wolt die meit schon zieren
der furst auch in den koren sin.
dardurch mit hohen eren
so ward gefurt die keiserin.
in angeli, dem ersten thron,
darinn die meit ward wirdiglich empfangen.
man satzt gar schon florien
al in dem kore archangeli.
der drit ist throni genennet.
das ist die erst jerarchi.
sie kamen in dominacion,
darinn dienet ir manig engel schon mit(...) sange.
in principat zirliche,
darinn singet man< in excelsis>.
in potestates riche,
in virtutes gar schone,
darinn die meit(...) empfangen ward,
in cherubin lobet man sie zart,
in seraphin satzt ir uf got die crone.
heiliges sacramente,
gefriste mich, ich bin verwunt,
kum mir zu gutem heile,
hilff, daz min sele werd gesunt,
daz ich dich also niessend si,
zu lobe dir so wirdeclich enphahe.
der mess ein anefenge,
spiß unde trank der cristenheit
ru unde bicht im geiste,
hilff, daz ich mich dar zu bereit.
des helffen mir die namen dri,
got vatter, san, heiliger geist, mir nahe
bis in der wandelunge
unsichticlichen in dem brot.
kum her uff mine zunge,
daz ich dich also niesse.
zu trost der armen sele min
daz sacrament in brotes schin,
die gotheit, lat sich taugenlich erschiessen.
wol mich, priester, dins kittel,
fin unde dar sint sine felt,
da mit du sünder heilest,
wer ist verwunt in sünden spelt.
darinn du uns gewihet bist.
und du dich in din kittel hast gegerwet
der cristenheit capittel
und wann du dich bereitest clar
gar schon in din gewete,
so trittest du für den altar.
so kumt er dar in kurtzer frist,
der ware got, schon in ein brot gemerwet.
wann man in da genüsset
die sinen handen wartent zu,
die gotheit sich erschüsset
den siechen und gesunden.
wer da bi stet und das nit glaubt,
der ist der gnaden gar beraubt,
die da geschicht so gar in kurtzen stunden.
fleisch und blut ungeteilet
gar creftidichen in eim brot,
daz sin doch nit gebristet,
als er sich an daz crütze bot,
ein junger mensch und alter got,
als er sich zu der muter hat geneiget,
da werd wir mit geheilet,
gefristet von der hellen grunt
als vor des tüfels bande.
für war vergicht daz hie min munt.
wer daz gelaubet one spot,
dem wirt genad gar volliclich erzeuget.
wer sich darinn ergentzet,
daz er daz wol gelauben mag
und in kein zwifel schrentzet,
der mensch ist cristus worden.
daran die juden nit ensint,
daz got mög sin einr meide kint,
der unglaub stet fast in judeschem orden.
her simeon, der wise,
der fant an einem buche stan,
wie daz ein maget reine
gebern ein kint solt one man,
daz furt gewaltig in der hant
himel, der erden creiß, daz mer besunder.
< man mocht im sprechen « grise »,
solt der werden ein kindellin,
der himel, erd beschuffe?
solt den gebern ein megetin?>
sin hercz sich da in zwifel want.
er sprach also:< daz wer ein michel wunder
alhie uff diser erden!>
er straft die schriber und die buch:
< wie möchte mentsche werden
der aller hochste gotte?>
da es daz ander mal geschach,
die schrift er do in zorne brach
und sprach also:< ja, zwar es ist ein spotte!>
dar nach kam er herwider,
da fant ers an der selben stat
von golt geschriben feste.
her simeon uß zwivel trat,
er sprach:< genade, schepfer min,
almechtig herr, gewaltig aller dinge,
min got, wilt du her nider
als die geschrifft dann hat geseit
von einem claren sterne,
sol dich gebern ein reine meit,
an mir gescheh der wille din,
an zwifels ort laß mir nit misselingen.
ach herr, lass ungerochen,
waz ich in zwifel han getan,
ich han an dir gebrochen,
do ich din wunder fante.
ich bit dich, milter fürste gut,
vergib mir minen übermut!
daz hertze min, daz hat es wol bekante.>
do bat her simeone:
< min got, möcht es von dir gesin,
daz ich dich hie erkante,
ich mein, wer es der wille din
sit du wilt wandelunge pflegen
und dich ein ros menschlichen sol besliessen,
min leit, daz müst vergane
und wer mir also wol geschehen,
sol dich ein junckfraw tragen,
als mir die schrifft nu hat verjehen,
du ußerwelter himmeldegen.
nu lass mich, herr, der ferte din geniessen.
ich bit dich inniclichen
umb zit und wil und umb die stund.
min got von himmelriche,
spar mir daz leben mine,
biss ich dich seh in miner hant!
du edler fürste hochgenant,
kum mir zu hilff und auch die muter dine!>
maria, küniginne,
wirff dinen bernden himmelsamen
uff uns sünder vil armen,
maria, dorch den süßen namen,
daz du bist aller sünder trost,
du himmelport, du form der trinitate.
got ein selb dritt mit sinnen
in dines hertzen closen kam,
flacht sich drivalticlichen
zu einem gantzen blünden stam.
er lost uns uß der helle rost,
der gottes son, nach sines vatter rate.
mari, des wer du forme,
in der er nam sich menscheit an
nach sines sinnes norme.
er sach dich an mit flisse,
ee daz er ie kein dinck entwarff.
dar nach den ancker in dich warff,
den gottes son mit einer tuben wisse.
ros, aller engel frauwe,
du gottes muter unde magt,
din lop nieman dorchgründet
noch auch volsinget noch volsagt.
in dir die minn enzündet wart,
du hochgeborne ware küniginne.
hilff mir, daz ich beschauwe
in himmelrich die freude din.
der engel sammenunge,
die cherubin und seraphin,
du edel gottes tochter zart,
her salomones wol gezierter schrine.
du edels künges künne,
du lüchtest für die sonne clar.
ros, aller engel wünne,
du cron ob allen koren,
sich flacht in dir ein drivalt riss,
gar wol geschickt in alle wiss.
daz riss ist got und wolt die hell zerstoren.
wie got mit richem wunder
die creatur getempert hat,
der engel sammenunge,
die er beschuff mit wiser tat!
tier, vogel, visch, für, lufft und erd,
walt, wassers krafft uss sim gebot nie kame.
menschlicher form besunder
zu hohen seiden wart erdacht.
daz nieman kan volldencken,
wie es got selb hat vollenbracht
mit sinem lust nach hohem wert.
des hab er danck, daz im daz ie gezame.
mari, des wer du spiegel
in siner claren gotheit gantz,
do er dich one triegel
im selber welt gar taugen.
nu bit vür uns, maria, maget,
sit dir din trut kint nit versaget.
wann er gewert dich, daz ist one laugen.
küng artus, der was riche,
ein fürst so lobelich genant;
aswerus was gewaltig,
dem dienten me wan hundert lant;
küng alexander dannoch mer,
der het allein wol all die welt bezwungen.
alhie uff erd des gliche,
wie wis was künig salomon,
aristotiles der meinster
und auch der schön her absolon!
künig, keiser, grafen, fürsten her,
juristen hoch mit irn gelerten zungen,
sie haben weng genossen
richtum und hohe meinsterschafft.
der tot hat sie beslossen,
als er uns wil erslichen.
sie halff nit kunst noch wiser sin,
der tot, der nam sie dannoch hin,
got selber hie dem tod nit wolt entwichen.
ach got, nu wüst ich gerne,
wo kamen hin die clugen man,
virgilius zauberere
und auch der starcke samesson?
war kam her sifrid, der hürnin,
hagen und eck, war kamens allesande?
war kam diethrich von berne,
war kam der marggraff rüdiger,
war kam sich künig etzel
mit sim grossen, mechtigen her,
war kam künig gibich und gawin,
war kam küng anthelan uß schottenlande?
war kam her partzefale,
war kam iwan und der wild man,
die recken von dem grale?
der tot hat sie erslichen,
sie halff nit manheit und ir krafft,
der tot wart an in sigehafft,
ieglicher wer dem tod hie gern entwichen.
nu muß ich allzit sorgen,
wann mich der tot woll griffen an,
dem nieman mag enpfliehen.
es sien kint, wip oder man,
wir müssen alle uff die fart,
wann uns got wil den tot zum boten senden.
und all min kunst verborgen,
die mir in minem hertzen lit,
der wil der tot nit achten,
er ist mins lebens widerstrit
und wirt auch lenger nit gespart,
wann daz mich got mins lebens hie wil pfenden.
so ist dann gar gelegen
min kunst und all min meinsterschafft,
der ich han schon gepflegen,
die muß in mir verderben.
hett ich dann alles daz allein,
daz sonn und mon ie überschein,
daz hilfft mich nit, ich weiss wol, ich muss sterben.
nach ler der wisen pfaffen
die maler malent an ein want
den tüfel ungestellet,
und ist mir doch gar wol bekant,
daz er nit ungeschaffen ist.
dez laß ich mich doch niemant widertriben.
got, der ist ungeschaffen,
von waren schulden spreche ich
und tru es wol beweren.
wil ieman widertriben mich,
dem antwort ich in kurtzer frist
und wil warhafft an miner red beliben.
für war, ich wolt in kempfen,
ee ich der rede stunde von,
man macht mich wol verstempfen.
kem ich zu rechtem teile,
so tru ich harte wol genesen.
got ist ein ungeschaffen wesen,
der tüfel nit, daz red ich nit in geile.
hieß ich den meinster liegen,
darumb sol nieman straffen mich.
got, der geschuff sich selber
und ist gewesen ewiclich
in siner claren trinitat
drivaltig got in einen got getrungen.
da er lag in der wiegen,
da was er hübesch unde clug
und wart nie schöner bilde.
so wol der maget, die in trug,
gotvatter son, nach fründes rat;
heiliger geist, der tet in wider jungen.
lass, frauwenlop, din claffen!
der zarte, minnicliche got,
der ist so wal geschaffen!
wer künd daz vollen schriben,
wie got selb sich von got verstall
und got durch got kam her zu tal,
swig, tummer gauch, und lass die red beliben.
üch nimmet wunder lichte,
wie ich wolle beweren daz,
das got ist ungeschaffen.
nu solt ir eben mercken baz,
daz üch min munt hie wissen lat,
wie ich sag war und auch die red bestelle.
got, der vil hoch gewichte,
für war wart er geschaffen nie,
er ist ewig und immer
und ist da bi gewesen ie.
den tüfel er geschaffen hat
mit siner crafft da in apgrunt der hellen.
suss wart got nie geschaffen,
der tüfel ist sin hantgetat.
mit leien und mit pfaffen
die red ich wol bezüge.
ich hoffe, daz mir bi gestat,
wer cristenlichen orden hat.
die merckent wal, sag ich war oder lüge.
ich lag in slaffes twalme,
ich sach, daz trü untrüwe slug
mit einem cleinen rise.
sie sprach:< laß dinen ungefug,
du nimmest mir min lüte gar!>
untrüwe wart von zorne ser enbrant.
sie schrei in lutem galme:
< hernaher, wer mir helffen wil,
die trüwe wil ich krencken!>
do wart der untrü helffer vil
von fürsten, graffen, ritter schar,
daz trüwe floch, do sie ir lüte fant.
secht, der was cleine leider.
untrüwe lieff ir alles nach.
die trü zoch uß ir cleider,
die waren wol gepriset,
und legt an sich ein snöd gewant,
daz sie darinn icht würd bekant.
erbarm es got, daz trü ist so verwiset.
ich kam uf ein gefilde,
dar uf fand ich die trüwe sten,
sie claget jemerlichen:
< owe, wie sol ich mich begen?
nu bin ich in der welt unwert,
daz clag ich dir, maria und dinem kinde.>
die falsch untrüwe wilde
sprach:< ich bin aller selden schrin,
sit ich zu allen stunden
wil bi den fürsten, grafen sin.
da han ich, des min hertze gert.
wie dick ich dich in solchem jamer vinde!>
die trü, die weind und schreie,
sie clagt ir jamer und ir leit.
untrü sie da verspeie,
sie sprach:< nu sol sich meren
ir leid und auch ir ungewin.>
doch hette trü solichen sin,
daz sie doch bleip zu lest in solchen eren.
ich saz uf einer grüne
und dachte maniger hande dinc,
wie ich die werlt behielde
und ouch gein gote nicht wurde linc.
do kunde ich nie erdenken daz,
daz mir icht töchte zu solcher hande ger.
ich wart blöde unde küne
von gedanken, der ich vil verschriet,
und nach der werlde tucke
min kintheit mir die witze riet,
daz nieman in der eren saz
komt ane schaz. des wart min leben swer.
ich strafte vrouwen eren
und sprach:< ir sit ein swache meit,
lat ir iuch schaz verkeren.>
sie sufte und sprach:< du tummer,
schaz hat mich leider überwegen,
man mac min wol mit schatze phlegen,
(...) schaz ane tugent ist gein mir ein kummer>. viii.
maria, rainer magetum,
der tugent ein blum,
dich preist auz junger maht mins lobes gum.
gots formen drei ein ingesigel,
du himelsloz: an slüzzel swanc sich für der rigel.
dein magtlich rum
aarones kalp zerprach.
von jerarchi du himelmast,
von dir zerbrast
selfones list, da sich der sache last
parc in dich durch din judea.
von dir wart praun, der sich e selber nante gra.
du trones glast,
der wunsch an dir geschach.
der siben heilikait ein spere, hesper,
auf gotes wis ein violeiner zesper,
hilf, swenne unser vesper
des endes kom, frowe, daz din art
uns hab gespart
zu hoher vart,
du frolich himeldach.
got, seit dein ger drei in ein crantz
flaht vollic gantz,
des sei gelobt der wunnegartte glantz,
da er sin menschlich plumen(...) nam.
nature in im floz, doch nie kain fluz drin kam.
preis, plüender swantz!
preis, manna, himelprot!
preis, hochgelobter margarit!
din parmung sit,
dein linie den circkel nie verschriet.
daz wort zu dir, in dir, von dir,
er und nutz, wunne und preis, mein frowe, in gier
trost gernder diet
lieht werder morgenrot!
des himels sper ligent, frowl, in diner hende.
gut, traut, rain, zart, daz sint dein slizzent wende.
wirf diner minne prende
den gernden hertzen in ir grunt,
so wirt entzunt
irs geistes funt!
hilf, helfferinne, auz not!
sun, du bist sun, sun, erbes kint,
sun stric, sun pint,
sun got, sun geist, sun mensch, in got geminnt,
sun, schepffer dines stammes, gaist,
der in der megde libe lag, drilch ein vollaist,
sun vor, sun sint,
kam auz der porten golt.
sun tauf enphinc, wein, wazzer, trahen,
fünf plinden sahen,
sun, diniu wunder ane zal geschahen,
sun liez den teufel sich bekorn,
sun lait, sun schrei< heli> auz grimmes todes zorn,
sun starp, sun nahen
wolt sich der helle solt.
sun von dem grab zer helle ist geschaiden,
sun vater was, der stric lac zwischen in paiden.
sun drein frowen in laiden
erschain und auch den zwelfen sein.
sun, gotes schrein,
sun, erb ist dein,
mensch, ist dir crist iht holt!
ich danck dir, lieber schöpfer min,
der gabe din.
uns ward von dinen gnaden(...) ein fingerlin,
es ward uns in den touff gegeben.
des süll wir ümmer dancken dir, die wil wir leben,
luter und fin
on aller sünde flut.
du geb uns in den touff ein clait:
din arebait,
da man dich, lieber her, am crücz verschnait.
< eli> wal jemerlich du rieff,
loginus stach dir eine wonden also dieff,
aus gocz menschait
seig wasser unde blut.
des weint maria und wand ir wissen hende.
sui sprach:< owe, nu bin ich worden ellende.
ach got, wer sol mir(...) wenden(...)
min clage und min grossü pin?>
< frau muter min,
und das sol sin
johannes, der vil gut>.
herr aller(...) welt, ain schöpffer gut,
es kam din blut
uns hie zu trost in also richer flut,
das her aus dinen wonden ran,
da man dir an dem crücz das leben angewan.
hilff wolgemut,
heiligü driperson,
hilff, das wir bi dir wanen dort!
den selben hort
den tail uns mit auch durch das ewig wort,
das du sprecht, e dan das man dich
schlug mit der rut über den ruken mengen strich.
den selben mort
litt an dem crücze fron!
der dinen marter lass uns, herr, geniessen.
her moises, der hort ain wasser riessen,
von jherusalem(...) fliessen
von einem stein, da was ez inn.
verlieh uns sinn
und recht gewinn,
gib uns din ewigen lon!
ach, hochgelopter, zarter gott,
(...) küng sabaoth,
ich danck dir diner tieffen wonden rot
und ouch des krancz, der dir gestach
din göttlich houpt gewan ein blutig farwen bach,
in todes not
stund an dem crücze fron.
ich man dich, herre, an den schweiss
von blut so heiß,
der her aus diner edler menschait reis.
ich man dich an der stricke zwanck,
(...) ich man dich an das jemerlich bitter getrank.
din munt sich fleiß,
wie er ez drünke schon.
ich man dich an die jemerlichen stimmen,
die du rief aus des todes grimmen.
herr, nun laz zu dir climmen
ein wisen maister one mel,
(...) behüt vor quel
frounlobes sel
und gib im fröud in himeltron.
das himel prot sant thoman fand,
würt uns bekant.
nem wir, es wird igleichem von dez priesters hant,
ob wir vor(...) mit der peicht erclagen
die unser sünd und nach der rechtikeite fragen.
das weiß gewant,
das würt uns dann gegeben.
die gürtel, die sant thoman trait,
die ist so preit,
der senckel, der get aus in alle cristenheit.
das ist der werden priester ler.
volg irem rat, sünder, von deinen sünden ker!
dir wirt bereit
darumb das ewig leben.
so würstu mit der gürtel schon bestricket,
als thoman ward, da er gen himel plicket.
vil freud ward im geschicket.
rüff wir den künig und küngin an:
er gibt uns lon
zu himel schon,
das wir in freuden sweben.
peter, paulus, philip, jacob,
ir sprechet lob,
das euch in himelreich mit freuden schwebet ob
( die gab er willigcleichen gar)
das weiß gewant und auch die gürtel also clar.
ich wen, er tob,
der sein nicht wil verstan.
johannes, der vil werde degen,
het ir gepflegen.
sant bartholomes lis der reis nicht unterwegen.
mathes, mathjas die gürtel sahen,
simon, jude die weissen cleider: den verjahen
sant endres segen,
jacob der werde man.
got siczet pei der küngin mit der crone
gewaltigcleichen in dem höchsten trone.
uber alle engel schone
ist sie ir künigin so zart,
die hochgelart.
hie unde dort
gibt sie den höchsten lon.
maria, muter, reine mait,
der eren clait,
die hat got, junkfraw, mechticlich an dich gelait,
wan du hoch hast verdienet schon
mit deiner tugent vol auf der eren reiche kron.
die schrift uns sait:
den zoren hast verricht,
der von dem ersten menschen kam
und hiess adam.
das paradeis, das gab in got auch allez sam
on einen paum. er in verpot,
wo sie den prechen, daz sie solten sterben tot
und leiden scham
vor gotes angesicht.
sie gingen umme in dem paradeise,
sie sachen ane(...) die verpoten speise.
in einer schlangen weise
der teufel zu der frawen kam.
er ret alsam:
< eva, adam,
war umb esst ir des nicht?
set, esst die frucht, die ist so zart,
sie hat die art,
wenn ir die esst, so werd ir also wol gelart,
daz ir kennt pöse unde gut.>
eva, daz erste weip, graiff zu mit freien mut.
al auf der fart
den apfel sie do aß.
adam und der erschrak zuhant.
er scham erkant
jedoch so het ers selber gar wol widerwant,
und er begunt erseufzen ser.
er sprach:< eva, das überwint wir nimmer mer.>
die schlang kam(...)
(...)
(...) unde schlug sie aus mit grimme.
er sprach zu in:< ir sult von hinnen climmen,
ir habt des fluches stimme
verdient>, so sprach der auserkorn,
< und gotes zorn.
ir seit verlorn,
fur war sag ich euch daz.>
o starker, crefticleicher got,
hilf uns aus not,
hilf, jesu crist, daz wir behalten dein gepot,
daz wir dem teufel widersten.
du hochgelobte, reine mait, nun hilf uns flen,
daz cristus tot
an uns nicht werd verlorn.
des pit ich dich, du hochster funt,
nun mach gesunt
mein arme sel, die ich mit sünden han verwunt,
hilf, daz ich peicht und pus enpfah.
got vater, sun, hailiger gaist, nun kum uns na!
al zu der stunt
so wer ich fro geporn.
des pit ich dich, du hochste kaiserinne,
plick unde sich aus der genaden zinne.
wenn ich nu var von hinne,
maria, so pis mein gelait
und pis berait
in ewigkait,
so wirt versunt der zorn.
da maria, die keusch bewert,
hintz got begert
und sie menschlichen sterben scholt auf diser erd,
sie sprach:< du her und sune mein,
schick, das die zwelifpoten pei einander sein.>
sie wart gewert,
die kaiserliche mait.
sant thoman was in india,
er was gar fro,
das im ein schöne potschafft kam von got aldo,
er wolt die rais nit lenger sparn:
< wol mich, nun mus ich zu der hochgelobten varn.>
an alle dro
was er aldo berait.
er hub sich auf und kam aldo alleine,
da er die zwelifpoten vant gemeine,
got selber im erscheine.
marien sel, die was so zart,
der selbig hort
was wol bewart,
trug an ein weisses clait.
sie huben auf die dar luczern,
der tugent kern,
sie ist ob allen lichten wol ein morgenstern,
(...) und der da scheinet gen dem tag,
wenn sie eim jedem sünder wol gehelfen mag.
die sein begern,
den hilft sie allen sant.
sie trugen sie hin zu dem grab
mit reicher hab.
johannes und sant peter huben sie her ab,
die engel sungen süssen sank,
und das es durch die wolken auf die erden drank.
sant peters stab
gabens ir in die hand.
maria ward bestatet hie auf erden.
die zwelifpoten heten sie so werde,
der freud sie musten gerden.
got pflag der liben muter sein.
on alle pein
der kaiserein,
der ward vil freud bekant.
nun merket al daz reich urstend:
on missewend
got selber nam den zarten leip hin auf ein end
und gab im schon die sele wider.
do wart die hell von ir beraupt, schreibt man uns sider.
so gar behend
(...) kam thomas zu dem grab.
er fand nicht wan ein himelprot.
hört, wie er pat:
< ich pit dich, muter, raine mait, gotz hochster rat,
ob mich die zwelifpoten fragen
von dir, daz ich ein rechte warhait müg gesagen.>
do warf sie gnot
ir gürtelein herab.
da in die zwelifpoten anesahen,
nun mügt ir hören, wie er zu in jahe:
< got ist uns kumen nahen,
er furt mit im die muter sein
gen serafein.
der glaub ist mein,
wann ich ir gürtel hab.>
armut, dich hasset manig man,
des hertze kan
erkennen nit, daz dir got heiles gan.
mich trieg dan mins sinnes rat,
ich wen, nit bessers wegs zu himmelriche gat.
die beste ban
ist aremut wol kunt.
wer die gedulticlichen treit
und setzt sin leit
zum besten für uff gots barmhertzikeit
und leßet unverschulten haß,
ob ez eim andern bi im get uff erden baß,
( der wirt gemeit
zu himmelrich, gesunt)
und sinen sinn nach rechten dingen setzet,
sin snöde zung uff nieman nit enhetzet,
sin ebencristen nit letzet
an eren und an wirdikeit,
dem ist bereit
ein riches cleit
zu immer wernder stunt.
es helffent mir die pfaffen jehen,
diez kunnen spehen,
es stet geschrieben, da ichs han gesehen,
daz armut ist so wol geborn,
daz sie der hochgelopte got selb hat erkorn.
es ist geschehen
an im groß aremut.
der alle ding geschicken kan
uff rechte ban,
gelaubent des, daz er im selber gan
des besten ie, daz ist wol recht.
warumb lant ir dan aremut nit ungesmecht?
gedencket dran,
got gab uns allen gut,
armut ein spiegel, in dem hochsten trone.
ir sint gewiß, got git üch dort zu lone
die hiemelische krone,
die sich haben an in ergeben
und nit enstreben
nach falschem leben.
er ist selig, derz tut.
min mut lit uff der selben pflicht,
wie wol geschieht.
ein demütiges hertz, daz haß ich nicht,
und wer zu lang behelt sin leit,
der hat gebant sins libes vil groß arebeit.
gut zuversiecht
ist beßer fil dan golt.
des wil ich üch urkunde geben,
daz merckent eben:
got vergab dem, der im sin reines leben
mit falschen reten an gewan.
daz bispel merckent beide, frauwen unde man,
ziecht üch got eben,
so ist er üch vil holt.
demütikeit und armut in gedulde,
die zwei hant alle zit die gottes hulde,
und nieman sich verschulde
gein der vil reinen meit,
die hat bejeit
gar unverzeit
vil freud und richen solt.
got wolt versünnen unser schult,
er was uns holt,
er leid die marter willigcleichen in gedult.
am palmentage das geschach,
do man den künig auff einem esel reiten sach,
recht als er wolt.
sein junger volgten nach.
do gund sich nahen cristus not.
der herre pot
den jungem seinen leichnam in ein reines prot,
und sie enpfiengen wirdig das,
und allzuhant bestund des himelreiches haß
adames tot:
cristus den widerrach.
dornoch der herre gieng in den garten,
judas kust in an seinen munt so zarten.
die juden punten in harte,
das im sein hend verplichen gar,
gar traurig far
sein antlucz dar.
sein menscheit, die ward schwach.
sant peter, der zoch auß sein swert,
sein manheit mert.
er slug eim juden ab ein or, fiel auf die erd.
der herre gar an argen wan,
er nam das or und seczt es dem juden wider an:
cristus bewert
die baremunge sein.
sie furten in so permeclich,
die schanden wicht.
o sünder, danck im seiner jemmerlichen schicht
und hilff uns, herre, in dein reich!
wir biten dich, vil liebe mait gar wirdigcleich,
den zoren slicht,
du edel küngin fein.
(...) du trugt in unter deinem herczen reine.
von seinem tot sich spielten herte steine,
da man den hern alleine
für anna furt mit grossem schal,
in jamers qual
wast ane zal.
sünder, bedenck die pein.
sant peter gieng dem herren nach,
pis er in sach.
in annas hoff ein judenmait zu petrus sprach:
< solt ich es auff mein treue jehen,
ich het dich auch mit jhesus in dem garten gesehen.>
sant peter jach:
< ich hab sein nie erkant.>
sant peter, der stund traurig far.
ein jud(...) gieng dar,
er sprach:< du bist auch einer aus der junger schar.>
sein jamer gros begund sich meren,
zu hant zum ander mal verlaugent er des herren,
gelaubt fur war,
der han, der kret zuhant.
zu dem tritten mal laugent sant peter teure,
und do er sich wermet al pei dem feure,
der herr(...) kom im zu steure,
sach ane paremherczikeit.
es was im lait.
die jüdischeit
ist noch dormit geschant.
der juden schal was ane maß
vor dem annas.
er fragt die seinen junger do in rechtem haß,
der herr gab antwort an gefer:
< fragt sie, die in dem tempel han gehört mein ler!>
ein jud, malchas,
dem herren nahent kam,
das er im gab ein herten slag
auf seinen nack.
er sprach:< wie machtu ie geleben disen tag,
das du dem pischoff antwort so?>
< hab ich unrecht geret, so gib gezeucknis do!>
der herre pflag
gedult im leiden scham.
do leid der herre smacheit unde smerczen
von schnöder diet und auch von juden scherczen.
sie slugen zu dem herczen.
< crist, weissag, wer hat das getan?>
in argem wan
ir hercze pran,
in has, in feures flam.
do punden sie den herren zart
mit stricken hart
und furten in gar ser ein jemerliche fart.
der ein zoch hin, der ander wider,
und das der her fiel auff sein zartes antlücz nider,
sein har, sein swart
ward im zerdenet gar.
do spurt man noch an mancher stat
von plut ein pfat,
und do der herr mit seinen füssen trat.
sie furten in zu caiphas,
und der das selbe jar der juden pischoff was.
ein falschen rat
dichtet do der juden schar.
kaifas sprach:< nun hört, ir herren alle>
zwen falsche zeugen traten auff mit schalle
< hört, wie euch das gefalle:
er hat verkert halp die gemein
mit worten sein.
ein swere pein,
die mus er leiden zwar.
dornoch so hieß er prechen sider
den tempel nider.
am tritten tag so wolt er in auffrichten wider
und wil zerstören unser e
und nimpt sich an götlicher macht, das tut uns we.
die sein gelider,
die müssen leiden not.>
in solcher qual der herre facht
die ganczen nacht
in kaifas hauß vor mangem juden ungeslacht.
sie verspeiten ims antlücz clar,
der ein, der slug, der ander rauft in pei dem har.
sünder, betracht,
das leit der zarte got.
wir sind im liep, dez lies er uns genießen,
dorumb wolt er sein plut für uns vergiessen.
man sach den tag aufspriessen,
do furten sie den herren zart
gepunden hart
ein swere fart
für pilatus so drat.
pilatus sach den herren an
on argen wan.
er frogt die juden, was er übels het getan.
sie schriren alle zu der geschicht:
< wer er gerecht, wir heten dir in geantwort nicht.>
ir hercze pran
in haß und neide so.
sie schriren alle:< nun wisse das,
durch niemant laß,
rich über in, für wor, wir tun es nicht in has.
ein künig hot er sich genant
und hot verkert in judea wal halp das lant.>
pilatus sas,
er nam wasser aldo.
er sprach:< nempt in und richt noch eurem rechte.>
der herr ward untertenig seinem knechte.
gros was der juden prechte.
da must das edel osterlamp
tragen in scham
des creuczes stam
auf kalevaria.
maria, muter, künigein,
gros was dein pein,
und da du sachst dein sun, den lieben schöpfer dein,
das er ein kron von dornen trug
und in sein haupt getrücket scharpf mit ungefug.
sein antlücz vein
im gar verplichen was.
da wart die keusche junckfrau kranck,
vor jamer sanck
sie zu der erden, da sie sach den sweren ganck.
sein antlücz was verspirczet ser,
er trug auf seinem rücken das frone creucze her.
dorzu in twang
der schnöden juden haß.
sie furten in gepunden hart mit stricken,
den künig, der die welte mag erquicken.
sein frölich augen plicken,
die wurden im verpunden hart.
auwe der fart!
sein prauner part
stund im von plute naß.
da ward sein edel menscheit swach.
man pidmen sach
sein leip, sein pein; menschliche craft im da geprach.
simoni kom gegangen her
und muste helffen tragen crist das creucze swer.
cleglich er sprach:
< dein sterben ist mir leit>.
der herr tet mangen herten trit.
groz lait verschriet
marei, die reinen mait, die sach der juden diet.
sie triben aus im iren spot.
maria west wal, das er waz mensch und auch got.
clain halff ir pit
gegen der judischeit.
sie furten in an die verdampten ecken,
ein creucze swer auff seinem rücken da strecken
(...)
mari, du bist daz bernde riss,
daz der alt griss
dem adam sante uss dem paradiss,
daz es im hülff uss siner nott,
wan er daran verschuldet het ewigen tott.
da gert der wiss,
daz es in schier erquickt.
mari, du bist die wirdig ark,
darin so starck
her noe vor der sintflut sich verbarg.
du bist die tub, die er ußsant,
die im sin hertz von swerer sorgen last enbant,
do er in dem sarg
daz grüne czwi erblickt.
mari, du bist daz edel kindlin deine,
daz in mambre herr abraham, der reine,
wolt offern got alleine,
der im tett die beschnidung kunt.
gut was die stunt,
do du den bunt
entwirrt, den eva strickt.
mari, du bist der marmel fin,
do got schreib in
die zehen bott vil schon uff monte sin,
die moises sider nam dar ab.
du bist die cron, die david folget in sin grab,
ein künigin
dez himmels und der erd.
mari, du bist der edel tron,
den salomon
vor czitten würckt uss helffenbein so schon.
du bist die guldin porte gantz,
dar in und uss ezechiel an allen schrantz
und sunder wan
sach gen ein künig wert.
mari, du bist die wirdig himmelleitter,
die jacob sach im slaff von golde heitter,
daruff vil engel gemeiter
ab gingen von dem trone har
und wider dar.
magt, sünde bar,
hilff uns zu dinr begerd.
mari, du bist der segen suss
mit reinem gruß,
den isack jacob wünschte, dez da muss
enbern esau, der bruder sin.
den segen tett thobias sinem kinde schin
für sorgen buss,
der fur in fremde lant.
mari, du bist der eimer rot,
darinn daz brot
den juden wart geleit für hungers not.
du bist der busch, den moises sach
grün mit des feures flammen, dem nie leit beschach.
den ewigen tott
hastu uns, magt, erwant.
mari, du bist aarones gert vil teure,
domit er uss dem felsen ungeheure
slug wazzer zu einer steure
dem volck, daz durch die wüsten gie.
din güt uns nie
an hilff verlie.
lösch uns der sünden brant.
mari, du bist die schon hester,
die künig aswer
senfft sin gemüt, do er erczürnet ser.
du bist, die für den sünder bitt,
du slechst die feigen alz die usserwelt judith,
die holofer
sin lip mit listen nam.
mari, du bist die gut jahill,
die sunder, still
mit czisara beging all ire will:
do ers wolt umb ir er han bracht,
dez wart er jemerlich genug von ir versmacht.
magt, nit enhill,
du tett den luchs zu bann.
mari, du bist abigaheil die milte,
die keiner tugenden noch nie bevilte.
du bist der selden schilte,
do künig david hinder floch,
do im wart gach,
da er erczoch
die sling uff golion.
mari, du bist des sunnen brehen,
den gert zu sehen
her josue, do im die nacht gund nehen,
uncz er an sinen finden sich
gerech. daz git uns ein exempel sicherlich,
daz unser smehen
din güte hat erfelt.
mari, du bist die kost gemeit,
als man uns seit,
die sinen schnittern abacuck bereit,
do mit her daniel sin leben
gefrist, do in die lewen hetten umbegeben
in bitterkeit.
din güt nie wart volzelt.
mari, du bist gedeones horn vil helle,
domit er sinen fint verjagt so schnelle.
du bist daz wirdig felle,
daz er uff einem sant
betauet fant.
des bis gemant,
lass uns nit sin verelt.
mari, du bist die wirdig rut,
die mit demut
joseph im tempel bracht die schöne blut:
do ers zu sinen handen nam,
wie dürr sie was, doch grunt sie alz ein bernder stam.
sie was so gut,
daz sie uns bracht genucht.
mari, du bist noch michels me:
der visch cete,
der jonam slant dort uff dem wilden see,
du bist der ofen wol bewart
mit feur erhiczt, darinn dreu kindlin rein und zart
warn sunder we.
daz tut din megtlich zucht.
maria, mit dem sunnen bist becleidet,
die mon von dinen füssen nit enscheidet,
mit sternen umb beleidet
bistus zu himmel usserkorn
magt hochgeborn.
gend uns den czorn
dins kindes, reine frucht!
mari, du bist der leitestern,
der uns zu ern
uss jacob luchte, den da sahen gern
dri künige ferr von orient,
die sider woltent dinen hochgelopten sent
vil schon bewern
mit wirauch, galt und mirr.
mari, du bist von golde clar
gar schon gefar
die ros, der sant johans nam eben war,
do er uff gottes hertz entnückt
und im sin geist so süssedichen wart verczückt.
daz liess er har
uns wissen sunder irr.
maria, susser balsam, fiol, rosen,
aloes, granatblut von kardamosen,
agle und czittelosen,
die blüment dine wirdikeit.
die himmel breit
an underscheit
dich lobent sunder firr.
mari, du bist daz liligen tal,
darin die wal
hie vor genommen wart umb even val.
du bist der edel jaspis gut,
der uns verstalt des ewedichen blutes flut.
din megtlich schal
behub den hochsten krantz.
du bist der tugend ein jachant
gar wal bekant
und gantzer küsch ein edler adamant.
du bist der hochgelopt barill,
die nie kein sünde billen macht, wann gottes will
din demutt fant
an wird, an eren gantz.
maria, aller süss ein süsse gume,
du bist der frone tisch uff gottes tume,
ab dem in wirden rume
die engel niessent ire mal.
du bist der gral
in himmels sal
fin, luter unde glantz.
mari, du bist die süsse closs,
darin sich sloss
der harm, der uns den fint tet sigeloss.
du hast in umbefangen hie,
den himmel, erd noch elementen mochten nie
begriffen bloss;
den fing din lip drivalt.
thopasi und karfunckelstein
hastu gemein
durch brehen alz der sunn den tag vil rein
an treu, an stet, an kuschem leben.
dez müssent dir all creatur ir ere geben.
du bist allein,
die alles lobes walt.
maria, lass der eren uns geniessen,
durch din genad bitt din kint an verdriessen,
daz er uns wel entsliessen
der sinen baremunge schrin
und nem uns drin
zum(...) willen din,
e uns die sünd verschalt.
maria, hochster himel tron,
nun gib uns lon,
wann sich got selber parg in dich menschlichen schon.
behüt uns hie vor grosser not.
des bit ich dich durch deines lieben kindes tot,
du engel kron,
du zarter balsamschrein.
du pist die gerte von jesse,
ich pit und flee:
behüt uns, reine jungfrau, vor der helle wee
und hilff uns in dein ewigkeit.
mit deiner hilffe sull wir alle sein bereit,
du reiner clee,
du werder sunnen schein.
du gotes wurtzegart im süssen tauen,
du lieb, du zart, du kron ob allen frauen,
hilff uns, das wir beschauen
dein liebes kint, und gib uns rat.
du hast versat
der helle pfat,
nun hilff uns, helfferein.
maria, muter außerkorn,
ros ane dorn,
du hilff uns, fraue! wir waren ewiglich verlorn.
wenn du wol alle ding vermacht!
wenn du pist unser friedeschilt tag unde nacht!
versün den zorn,
du hochgelobte magt!
wenn du bist gotes garten zwar!
nun hilff uns dar,
und das wir sicher kummen an der engel schar,
so sei wir, fraue, gar erlost.
wenn du bist unser laiterin, der sele trost,
du maget clar,
als uns die schrifft hie sagt.
der tugent prunn, ein urspring aller güte,
nu gib uns, frau, der sele hochgemüte!
wenn du uns hie behüte
all vor des teuffels hantgetat!
du gib uns rat,
der uns wol stat,
an keuscheit unverzagt!
maria, hochdrivaltig schloß
der tugent groß,
erparme dich all durch das plut, das von im floß.
auß seinen wunden es do ran,
hoch an dem creutze starb der herre zu der non.
ein reiß ensproß,
das aaron schone vant
all in dem tempel zertlich vein.
hilff, helfferein,
und das wir kummen zu dem lieben kinde dein!
du gotes muter unde magt,
dein lob wirt nimmer mer volsungen noch volsagt.
an alle pein
thu uns dein hilff bekannt!
du plüender garte nach isaias wortten,
du himel tron, ezechielis pforte,
hilff uns an allen orten
zu deinem vater sunder spot.
heilig sabaoth,
almechtig got,
lös uns der sorgen pant!
du edel tochter von sion,
din künig schon
demüticlichen kumpt. waz ist der lon?
der herr ist kummen als ein knecht
in dinstes wise. dar zu gehöret lones recht.
er hat vom tron
ernidert sich herab.
ein treger esel was sin pfert.
jhesus erclert
hat sich der welt menschlichen offenbert.
sich, tochter, ist des nit genug?
und wiltu me, wann daz er dich zerücke trug?
er hat gewert
sin dinst biss in sin grab.
sin hohes wesen wolt sich abher nüwen.
er hat durch dich geveniget uff den knüwen,
gebetet in den trüwen.
lug, vatter, zu dem sune din!
er wolt ie sin
ein kindelin
durch uns in blosser hab.
der dritte uss der drier gaden
wart her geladen,
do die drivaltikeit sich wolte pfaden.
domit die menscheit anefie.
der dritte von den drien williclichen gie
für unsern schaden.
die schuld uff in geswall.
do er erslug den hellewurm,
rot alz ein furm
wart all sin lip von bluttes, kampfes sturm.
do er so frümiclichen streit
und er so williclich zu sinen finden schreit,
er hub die türn.
der leu dristunt ergrall,
hie mit wolt er sin kint zum leben bringen.
sin stirn, die tett all in die welt erclingen
und in die helle tringen,
da lagent die altvetter sin.
gotlicher schin
erlucht dar in,
jhesus behub im die wal.
ich kan dich nit wol czertlich loben,
wil ich mit groben
minen worten, die da hellent, ussertoben
den nieß der hochsten freud allermeist,
ich mein den vatter, ich mein den sun, ich mein den geist.
gancz unczercloben
do bi einander sint
in einem gott ir aller nam,
dovon uns kam
frucht, allen creaturen wild und zam:
der aller wunder wunder wirt
und hie von siner creatur gelobet wirt.
menschliche scham,
der red dich underwint!
ein vetterliches wort wart her gesprochen:
der im die elementen hat gebrochen,
die sweren schuld gerochen.
lug, mensch, wie du erarnet bist
in jamers frist.
din schöpfer ist
worden durch dich ein kint.
gotliche craft vermeret sich
drivalticlich.
der hohe got in sinem palast rich
sach daz in sines geistes schin,
wie daz des menschen künne muste liden pin,
sprach:< nu wil ich
verstören die gewalt.>
der fürst mit zwein zu rate wart
loblichen zart.
groß wisheit wart da an in nit gespart.
daz het gemacht der fri adam,
so daz der ware got die menscheit an sich nam.
der slangen art
bracht uns in sünden balt.
daz himmeltor was uns da hart beslossen,
doch han wir einer reinen meid genossen.
groß wisheit kam geflossen
all in der drier künge rat.
got in gebot:
< mit großer not
sint sie zur hell gezalt.>
der heilig geist mit willen schon
ret in dem tron
gar tugentlich all zu dem vatter fron:
< man sol dem sünder gnedig sin,
des menschen künn erlosen uß der hellepin.>
so sprach der son:
< darzu bin ich bereit.>
o milter got, din güt ist gross!
wir stunden bloss,
zukünffticlich warn wir der hell genoss.
der vatter zorniclichen sprach:
< sie müssen dar und liden großes ungemach.>
der meide schoss
bracht uns die ewikeit.
man sant den sun gar tugentlich in trüwen.
er sprach:< mich muß der mensch auch immer rüwen,
ir freud wil ich ernüwen
mit minem türen blut so rot.>
all in die not
er sich da bott,
dez was er unverzeit.
der rat gar lobelich zerging.
gotlich urspring,
gar williclich gap er sich in den rinck
für uns all, an die martel groß.
er sprach:< der heilig geist sol wesen min genoss.>
menschlichs geding
kam uss der gotheit starck.
ave, du edel fiolbaum,
gotlicher straum!
gar tugentlich nam din der fürste gaum,
da er sich dorch nün trone swang.
gotliche crafft gar schon all mit der menscheit rang.
der edel traum
sich in die meit verbarg.
ir hohes lop kan nieman vollen gründen.
der ware got tet ir die botschafft künden,
erloßt uns uß den sünden.
den menschen hoher adelar,
die gotheit clar
gar offenbar,
kam in der engel sarg.
mari, der hohen himmel flam,
gotlicher stam,
der ware got al in din hertze kam,
da er volbracht den hohen rat,
den im der vatter sin in ewikeit gebot.
er an sich nam
bi dir die war menscheit.
ave, du lichter himmelglast,
gotlicher ast,
zu dir swang sich der usserwelte gast.
du leit im stricke manigvalt,
bi dir wart jung, der vor ee was geheißen alt.
der hohe last
kam dir uß ewikeit.
ein keiserin durchlucht in gottes wunne,
du bist vor got gewest sin lichte sunne.
din schönheit nieman kunne
und auch din güt volloben mag
der engel wag.
gotlicher hag,
schon wer du im bereit.
wie bald ein engel wart gesant
alda zuhant
al uff die erd, da er die küschen fant!
er grüsst die maget wirdiclich:
< ave mari, der ware got, der meinet dich!>
ir wart bekant,
den sie dar nach gebar.
da kam ein stimm uss ewikeit
all zu der meit.
da von johannes wunder hat geseit,
wies wort dorch die nün throne kam
al uff die erd und auch die menscheit an sich nam.
sie was bereit
vor gottes augen dar.
du balsamsmag, got wart zu dir beslossen.
da von uns ist all selikeit entsprossen.
wir han din wol genossen,
lilige rein von jerarchi,
din lop ist fri.
die fürsten dri
dienten dir schon für war.
ein helfferin gar hoch geborn,
schön, usserkorn,
du blüend rose von jesse on dorn,
din güt nieman volloben kan.
keins menschen sinn din hohe wirde nie durchsan.
du sunt den zorn,
wart uns vil wol bekant.
da got in sinen trechten sass,
er nie vergass
der muter sin, da er gehuset was,
und die macht er gewaltidich
ein küngin in den nünen kören lobelich.
du himmel fas,
nach dir so wart gesant.
sie wart gefüret in des himmels gleste.
sie ist vor got gewesen ie die beste.
hilff uns, daz wir die geste
in dines kindes riche sin.
die helffe din,
die tu uns schin,
lös uns von sünden bant!
got nam an sich die war menscheit.
er was bereit,
des slangen rat waz im in trüwen leit.
wir waren ewiclich verlorn.
in rechter lieb sunt daz des hohen vatters zorn,
ein reine meit
den fürsten schon gebar.
uff erden drü und drißig jar
ging er für war,
dar nach da wart sin martel offenbar.
adam und alle sine kint
lost er und alle, die dar nach gestorben sint.
die gotheit clar
nam schon der menscheit war.
got tet uns sine grosse hilffe, stüre,
und lost uns von der heissen helle füre.
menschlich geschöpft natüre
nam er an sich für uns zuhant,
wart uns bekant.
ein sweres pfant,
daz gap er für uns dar.
die martel sin was manigfalt,
gar ungezalt.
der juden haß wart da vintlich gestalt.
da er rieff sinen vatter an,
er sprach zu im:< din will, der sol an mir ergan.>
vil groß gewalt
von juden da geschach.
al vor gericht den gottes son
( uns wart der lon)
furt man, den usserwelten fürsten schon.
sin reiner lip geslagen wart.
pilatus daz gebot, daz man dem fürsten zart
ein dürnin cron
al in sin heubet stach.
got leit für uns so rechte williclichen.
die martel sin was da gar engestlichen.
du wollest nit entwichen
uns, du vil keiserliche meit,
bis uns bereit
in ewikeit,
des fürsten obedach.
der sünden fluch gerochen wart.
nit wart gespart
der lip, da man dem fürsten an der fart
ein crütz leit uff den rücken sin.
dar an wart er geslagen gar mit grosser pin.
sin bruner bart
wart im von blute nass.
man racht in uff zer selben zit
mit großem nit,
daz im sin usserwelten wunden wit
uff rissen zu der selben stunt.
o we, wo wart ie muter grösser jamer kunt!
er facht den strit,
da von der mensch genaß.
am crütz hing er mit bitterlichem smerczen.
ein blinder heide stach im zu dem hertzen
mit nideclichem schertzen.
er gab dem vatter sinen geist
und allermeist
uns zu volleist,
daz usserwelte fass.
die meister wol gedichtet han
gesang so schon,
die kunst gesetzt in mangen spehen don,
beid sloss und alle bünde gantz.
wer mir daz helt, dem wil ich gen des lobez krantz,
der eren cron,
die sol im sin bereit.
philosophi, die ist gezalt
gar manigfalt.
sie macht gesang gar meinsterlieh gestalt
und sol der töchter eine sin.
geomatria, die ist auch der künste schrin,
sie hat gewalt
und treit des lobes cleit.
gramatica, die kunst, die sol man brisen,
sie kan gedencken wol zu worten wisen.
beid still und auch gar lisen
sliess ich üch uff hie disen bunt,
hie wirt üch kunt
gesanges grunt
in siben künst geleit.
ich, frauwenlop, mit gutem fliss
behalt den briss,
gar meinsterlich für ich ein blündes riss
und bin hie uff gesanges pfat.
auch loica, die machet mangen senger mat.
in kampfes wiss
halt ich hie uff der ban.
rethorica ich loben wil:
gesanges spil
durchblümet sie, ir tugend der ist vil.
ein stempeni da mitten stat:
welch senger nu equivoca mit vollen hat,
gesanges zil
er nit volbringen kan.
gesanges kunst, des lop ist wol zu krönen.
die differentz und melodi zerdönen,
die senger wil ich hönen,
die in der meinster künste wal
gesanges zal
bringen zu val
und sich kunst nemmen an.
kunst musica, die ist bekant
durch alle lant,
ir schön probiern ist wol darzu gesant:
in aller töne meisterschafft
wort unde wis, die hant von ir soliche crafft:
gesanges bant
sie wol florieret hat.
ein kunst heist arismetrica,
ir lop ist so:
wer die nu hat, der mag wol wesen fro,
ir zal durchgründet alle ding,
an meinsterschafft ist sie gesanges ein urspring.
nu merckent da,
ob sie hör an den rat,
wann der gesang gar hofelich beslüßet.
vil mangen siner dumpheit nit verdrüsset,
des er doch dein genüsset:
wann er ist rechter kunst ein kint.
sins rumes wint,
der macht in blint,
kunst komet im zu spat.
wip, selden hort, der wunnen spil,
wip, vröuden zil,
ein spiegel zarter süze, ich sprechen will.
wip, wurzel aller werdicheit,
wip, aller güte ein fiol, der nie kraft vermeit,
wip, tugende vil
durch dich got hat gegeben.
wip, wereclicher ere ein dach,
wip, triuwe ein bach,
wip, senfticlicher höhe ein prisgemach,
wip, mannes lip geselleschaft,
wip, aller sune ein sigeriche magenkraft,
wip, milte ein vach,
nach dem die werden streben.
wip, minniclicher wunne ein trutlich garte,
wip, aller edele ein überliuchtic warte,
wip, din lop kein scharte
hat nie verwunt, des wol dich, wip!
wip, leitvertrip,
hochgerter lip,
trac, wip, wiplich din leben.
wip, sit du loser blicke bist,
als dich von art ist angeborn,
ich wil dich leren einen list,
daz wandel wirt an dir verkorn:
wis diner blicke nicht zu bald.
wan da du spürest zucht der jugent
oder ritterliches herzen tugent,
da wis mit blicken wol gestalt.
ich sorge uff min hinnefart.
maria zart,
min lip, der ist so gar von krancker art:
dim kind ich nie vergolten han,
all dag solt ich die minen siben zit began.
gefangen wart
jhesus zu mitternacht.
sie fürten in vor kaifas,
als man uns laß:
ein falscher richter im zum rechten saß.
vil spottes wart mit im volbracht,
als ers in siner trinitat vor het bedacht,
und wolt noch baß
volbringen sine macht.
sie slugen in mit ungefüger züchte.
mari schrei lut:< o we der minen früchte!>
ir hertze lag in süchte.
im wart vil manig harter slag
uff sinen nack.
den selben dag
halt, mensch, in diner acht.
dar nach satzt man im uff die cron.
daz crütze fron
wart schier bereit, daz zoch sich uff die non.
es was ein großer überlast.
der ware got, der lost uns ab der sünden ast.
im wirt der lon,
wer daz bedencken wil.
daz crütze was groß, breit und lang,
gotz menscheit krank.
in spotte gabens im der gallen trank.
< heli> er an dem crütze schrei
zu dem vatter, der dot brach im sin hertz enzwei.
sie nider sank,
mari hett leides vil.
sin liechte farwe was im gar verswunden,
marien leit was in ir hertz gebunden.
do sie ansach sin wunden,
ir freude was so clein.
der maget rein,
die ich da mein,
der dient der engel spil.
man nam in von dem crütz herab,
dar nach zum grab.
die complet wart volbracht in krancker hab.
maria gein joseppen ging,
mit beiden armen sie ir kint da umbefing,
da man im gab,
sie küst in an den munt.
ir liden, daz was also groß.
sie sach in bloß,
nackent, an wat hett sie in in der schoß.
groß jamer in irm hertzen lag.
hend unde füss, die heuen mangen hammerslag
und mangen stoß.
sin lip was sere wunt.
der edel got wart in ein grab geschicket,
ein großer stein, der wart da uff gerücket,
joseph in nider drücket.
solt er me han gedan?
er wolt erstan
an argen wan
am dritten dag gesunt.
sun, du bist sun, sun ußertracht,
sun, der gedacht,
wie daz sich sun zur reinen meide flacht.
sun wolt nach sines vatter rat
uß helle pin erlösen all sin missetat,
sun für uns facht,
sun, der gewan den sig.
sun, der kam zu der maget rein,
sun fantz allein,
da von der mon so taugen uff sie schein.
sun, der waz zu der meide komn,
sun, der het mentschlich leben bi der meid genomn,
sun, din gemein
zerbrach dez fluches strick.
sun het sich zu der meide hercz gerücket,
sun, vater, geist het sich zu ir gesmücket.
sun was bi ir entnücket.
der sun da von den zweinen sleich.
zuhant wart weich
der jamer bleich
und alter helle nick.
sun, du bist sun, sun hell zerbrach,
sun, den man sach,
sun, an dem crücze leit groß ungemach.
sun, der wart von der meid geborn,
sun leit, sun schre< heli> uss grimmen todez zorn,
sun, blutes bach
uß siner siten floss.
sun für uns an dem crütze stunt,
sun, der versunt
uns ewicliches fallen, daz nit grunt,
sun, der wart jemerlich verschnitten,
sun, der het menschlich leben uns mit im erstritten.
sun, den man wunt,
in erden(...) hie versloss.
sun lag im grabe czwen tag an den dritten,
sun, vatter, geist, der sun, der lag da mitten,
den sun, den sol wir bitten,
der sun da von den czweinen sprang.
sun, der bezwang
den jamer lang
mit sinen wunden groß.
sun, du bist sun, sun, erbes kint,
sun strick, sun bint,
sun got, sun geist, sun mensch nach got geminnt,
sun, vatter dines stammes geist,
sun bi der meide lag drilich und ein volleist,
sun vor, sun sint
kam dorch die port von golt.
sun tauff enphing; win, wasser, trahen,
fünff blinden gesahen,
sun, diner wunder ane zal geschahen,
sun liess den tiefel sich bekorn,
sun liess ein schrei< heli> uß grimmen dodes zorn,
sun starp, sun nahen
wolt sich der helle solt.
sun von dem grab zur helle was gescheiden,
sun vatter, geist, der sun lag czüschen in beiden,
sun drin frauwen in leiden
erschein und auch den zwolffen sin.
sun, dodes pin,
sun, erb ist din,
mensch, ist dir crist icht holt!
got, sit die menscheit leit den tot
umb unser not,
als dir got uss der ewikeit gebot,
( des woltestu nit widerkommen)
din menscheit hat uns us der helle pin genommen.
din blut so rot
für uns verreret wart.
din menscheit, die urstende din
hat uns der pin
gefriet, do wir ewig musten sin
gewesen in dem jamertal
bi lucifere, der do nam den hellefal.
hilff, herre min,
dorch dinen namen zart,
daz wir in unsern sünden nit verderben,
des bit wir dich, herr, durch din menschlich sterben.
hilff uns, ein sun erwerben
daz wir von dir nit sin gezalt,
sit din gewalt
ist manigfalt
herr, durch din menschlich art.
got herr, an anegenge gar,
nu hilff uns dar,
do du stünde vor der patriarchen schar.
den sünder tötten wiltu nicht,
wann daz er leb und büss der sinen sünd geschicht.
nim, herre, war
der dinen hantgetat,
daz wir in sünden nicht verfarn.
hilff uns bewarn!
dins geistes feure kan, war herre, scharn
uns von der sünden üppikeit.
nieman kein selde, herr, an dine hilffe treit.
wiltu dich sparn,
so swindet unser rat.
gedencke, herr, an unser kranck geniste,
des lebens uns ein cleine zit hie friste
und gib uns soliche liste,
daz wir dich, herr, erkennen got,
sit din gebot
des tiefels bott
werlich verdrungen hatt.
ich wil verbannen und verban
kunstlosem man,
daz der sol tragen herren cleider an
von siden, hermlin und pfellar,
sammet und zendel, purper, bellikin so clar,
der nit enkan,
dan daz er wirt gelert.
gesanges kunst, wis unde wort
stet hoch enbort.
wer daz nit gleuben wil, der ist betort.
waz in dim eigen hertzen birt
und in eins andern menschen ore gehoret wirt:
sang ist ein hort,
des got selber begert.
ich lob gesang wit für harpfen und gigen.
die tummen torn zu himmel müssen swigen.
got herr wil selber nigen
gesange wol für seitenspil
uff lange zil.
ders mercken wil:
sang ist in himmel wert.
mit rechter kunst ich geuden wil,
daz nit verhil:
daz fidelen, pfiffen, bucken, seitenspil,
und daz ist als von holcz ein don,
da für lob ich gesang, der kan betüten schon.
mit gesange vil
lobt man den himmeldegen.
got er dich, werder priesters nam,
der gernde sam,
da von uns alle selikeit bekam,
und die got gab den engeln sin.
der spiellüt freud ist anders nit wan kirrn und grin.
keins holczes stam
enkan nit witze pflegen.
wann seittenspil ist zu hören lusticlichen,
doch muss es vor gesang hinhinder wichen.
daz züch ich an den richen,
den man da nennet jhesum crist,
dem kunst und list
wal kundig ist,
der kan es alles wegen.
wie süß der orgel tone si
und die schalmi:
daz ist on lop, da wort nit hellent bi.
es lat sich alles hören wol,
doch ist eins ob dem andern, alz es billich sol.
lob du daz bli,
daz galt, daz wil ich loben.
daz besser muß daz beßer sin
nach sinem schin.
gut ist daz waßer, besser ist der win:
daz dritt, daz brot, wirt sigehafft.
daz kumpt von ußgenomner starcker wortes crafft.
got sich dar in
tut gentzlich unzercloben.
mit worten scheidet man uns hie von sünden,
da mit behüt man uns vor helle gründen.
von wort uss guten münden
so wirt uns kunt des himmels glast,
dem nie gebrast
der eren last:
daz wissen die dort oben.
waz döne gent nu uss eim ror,
gar offenbar
daz achten wise meister nit ein har,
wann guten sang, den hörn sie gern,
darumb so tru ich alles pfiffens wal enbern.
ich sprich für war,
daz singen besser ist.
die tummen hörent pfiffen gern.
ich wilz gewern,
daz singen alles pfiffens ist ein kern:
wann ers von erst beginnen sol,
er mußz bedönen; lutz im in der kele wol,
als ers gelern,
er pfifcz in kurtzer frist.
kan er den selben sin nit recht bedönen,
als er nu get, der meister wirt in hönen,
er spricht gar unbeschönen
zu im:< din lernen ist enwicht,
du kanst sin nicht
und bist bericht.>
er wist in uff den mist.
ein senger(...) hat die sinen art:
gar unverspart
er lobet got und sine muter zart
und auch dar zu die jungern sin.
er lobet die zwelfbotten und schiltet helle pin.
( wer kumpt der fart,
des jamer ist bereit).
die pfiff, die hat des lobes nicht.
wan man da pfligt
wol got zu dienen, da dauget pfiffen nicht.
wann man die heilige messe tut,
und do ist pfiffen noch kein buckenspil nit gut.
ir sint bericht:
der senger lob ist breit.
dar umb so wil ich gutte senger brisen,
mit meisterschafft sie künnen kunst bewisen.
da die engel singen lisen
vor gott im oberisten tron,
do luttet schon
der selbig don
in gottes ewikeit.
man fragt, wo got behuset wer,
e er geber
den sun in der gotheit: sint fremde mer,
die nimmer menschen werden kunt,
daz er mit sinnen rüren möchte an den grunt.
der adeler
johannes wiset daz.
er sach sun, geist gotlich gewin
on anbegin,
da er uz cristo sog der wisheit sin
und im sin geist in ewikeit
so formiclich gezogen wart in die gotheit
ob seraphin.
got alle dinge ußmaß:
johannes sach so vil der gottes wunder,
da in enzunt des heilgen geistes zunder:
die dri ein got besunder
got vatter, sun und heilger geist
in eim volleist.
got allermeist
in siner gotheit was.
johannes sach nün kor so vin
in lichtem schin.
des künges son rett mit der künigin.
dri fürsten under einer kron,
die wurben umb die juncfrau lobelichen schon.
daz megetin
ein uß den drien walt,
der sich so fürsteclich bereit
in drier cleit
gra, brun und wiß, zu wird der reinen meit.
daz sant ir got zu erbeteil.
die farwen dri trug die jungfrau on alles meil.
ir rein küscheit
bezwang den fürsten balt.
in brun tet got der herr den son vertrüwen,
in wiß gund sie der heilig geist vernüwen,
dar nach die vetter schrüwen.
in gra die gotheit wart erkent,
der son genent,
der geist gesent,
got mentsch uss der drifalt.
die farwen dri in einem punt
( als uns tut kunt
appockalipsis) schribt johannes munt.
naturen flam krefftig geschach,
da er ob kerubin schon in gesichte sach
den küng verwunt
als an des crützes stam.
johannes, der sach aber me
her von jesse
ein rosen blüwen in daz wort< ave>.
getemperieret also fin
got nam an sich demütikeit in menschen schin,
wild als ein lew
in macht nature zam.
hie leit der herr für uns in lammes wise
durch die natur in also hohem prise,
da er galt an dem rise.
gar fürsticlich richt er den zins.
der herr für ins
der helle flins
brach und erlost adam.
es kam von eines wortes list,
daz ewig ist
drifalticlich und hat nit endez frist.
got ist daz wort in der gotheit,
und mit dem wort die gotheit nam mentschliches cleit.
der son wart crist
uß got gar sunder wanck.
apockalipsis git urkünd.
mensch, nit durchgründ
die gotheit hoch, daz du nit fallst in sünd
mit leid in endelosen vall.
climm nit in die gotheit, der weg wirt dir zu smal!
din kunst erwind
in dinen sinnen kranck.
wie got mit got ist ewig in sim wesen,
sun vatter mit dem geist im hochsten zesen,
kein mensch hat nie gelesen,
wie die drifalt mög einung han,
got vatter fron,
der geist mit son
in sinr gotheit gedang.
ungrifflich got umbgriffen wart
vom geist so zart,
nam von der juncfrau libe menschlich art:
< zwelf sterren, die becronten dich
becleidet mit der sonnen glantz gar wirdiclich.
des engels fart,
sin gruß dir wol erhall.
got worcht in dir gotliche macht,
der son, der flacht
drivaltick einen strang nach voller acht.
daz was ein funt nach wunsches gier,
was heiles bracht uns din zentrum, edler saffier.>
zuhant erwacht
johann uss slaffes qual.
sin geist wart ab gewiset durch die trone
umbgeben mit der sonnen glantz so schone.
die engel mit gedone,
die sungen al in principat.
gotz maiestat
durchschauwet hat
johannes über al.
johannes lag uff gottes brust.
so süsser tust
ging im uss gottes hercze nach sim lust.
da er entnücket was so schon,
die gotheit zach da sinen geist uff in den tron.
der freuden just
sach er wo, wie es was,
die sieben sper, planeten schin,
daz centrum vin,
er sach die gotheit dar, die köre nin.
johannes, der sach aber mer.
er fragt sin geist, von wann die gotheit kommen wer.
der geiste sin
sprach:< du solt lassen das.>
do er so ferre in die gotheit lieffe
und doch so suß uff gottes brust enslieffe,
der heilig geist im rieffe:
< johannes, du solt lassen ab!
der sinne grab
des glauben hab!
verdienet gottes hass.>
johannes sach in richer zier
personen vier.
die ein was grusamlich recht als ein tier
gestellet, als ein lewe wild,
und doch gezieret zertlich nach der gotheit bild.
gelaubent mir,
gotheit er nie dorchgrunt.
die ander heißt ein adaler.
ir merckent mer:
er sach die gotheit nach sins hertzen ger,
er sach so hoch in daz gestirn.
die drit person, die nennet man ein eingehirn.
on alle ser
tut er die vierde kunt.
dar uss git er uns wol ein underscheide:
die vierd person, daz ist ein reine meide
gezirt in rich ein cleide
und trug der gotheit clar substantz,
im sonnen glantz
trug sie den krantz,
das uff dem mane stunt.
got vatter ist der wilde lew.
ir merckent me:
der sun daz einhürn, bracht die nüwen ee,
der adaler der heilig geist.
vatter, sun, geist die namen dri sint ein volleist.
in wol, in we
nie keim vom andern weich.
johannes, der sach aber schon
uff in den tron:
die namen dri ein crafft, ein wesen fron,
er sach bi in die maget vin,
die uns erlöset hat uss endeloser pin,
die trug ein cron
von zwoliff sternen rich.
er sach, wie sich die himmelsper umbtribet.
dri namen got in einem wesen blibet,
als er es selber schribet:
personen dri in einem bunt,
der gotheit grunt
drilichen zünt
in einikeit gelich.
als nu die gotheit ging zu rat
die maiestat,
dri namn ein wesen in der trinitat,
der geist ret mit dem vatter schon:
< wen senden wir?> der vatter sprach:< den unsern son.>
der son ret drat:
< gerne bin ich bereit.
ich löse menschlich künn uss pin,
wie tot sie sin.
die helle wil ich steren, vatter min,
den selen hilff ich usser not.>
der vatter sprach:< so must liden den grimmen tot.>
< der wille din
werde, lih mir ein cleit,
da ich min clare gotheit mit bedecke.
gerne dar inn den sünder ich uffwecke.
den tüfel ich erschrecke,
so ich dar nach von tod uffstan.>
< ein maget fron,
die leit dirs an>,
sprach da der geist,< an leit>.
da wart der wilde lewe zam:
des vatters sam,
der son, was got, und menschlich cleit er nam.
lew, adalar und daz einhürn,
die swungen sich her uss dem tron zu gottez diern.
der sone kam
her, er den esel reit.
als nu johannes schauwet gar
die gotheit clar,
al dorch die tron sach er vil engel schar,
die sungen schon in seraphin.
da von erwacht johannes uss dem slaffe sin.
da nam er war(...)
der wunniclichen meit.
als er nu het die köre nün dorchgangen
und was mit gottes süssikeit umbfangen,
dar het er gross belangen.
kein mensche ist uff erden hie
gestiegen nie
ir merckent, wie!
so tieff in die gotheit. ix.
ein man, der gar verporgen
auf allez daz pesorgen
sein leben treit, der wurde selden rechte vro.
waz heute ist ein last ze swere, morgen
got wendet ez zu libe wol,
daz wisse, wenn er wil.
des vrewe ich mich trewen,
ob ich nu leb in rewen,
daz ez got noch gefügen mocht also,
daz sich in kurzer vrist begonde newen
mein selde, die ich weilen het.
weulde ich libez vil.
ir te(...) dem, der mich nicht(...) at
en(...) en, wan ich pin
m(...) groze(...) en, wisset daz verwar,
her hat nicht guten sin,
der seinez armen vreundes leukent
und nicht siehet in
durch armuet, sulde doch
gedenken wol doran,
daz got so vil zu(...) rbet(...),
alsam her ie gewan.
seint daz der pluemen lachen
tuet ungemuete swachen
dem, der sein hercze stolzet, daz beste gert,
waz tuet paz mannes hochgemuete machen,
dan so er siet ein guetleich wip,
schöne und wolgestalt?
auch sprich ich sundir laugen,
ja ez git lust den augen
in piederbez mannes hant ein schon bestanden swert.
ez machet mannez hoch gemüete taugen,
sicht er ein wol geschicket ras,
nach seiner lust gestalt.
ein lipleich angesichte tut
von libem vrunde wol,
doch treit daz wernden haz,
wo vrunt nicht tuet recht alz her schol,
mit worten vreunt, mit werken nicht.
die vreuntschaft ist nicht vol,
wer strewet mir die rosen
auf den dorn und an den weg.
mag ich, wil her die brucke gein,
ich werf im ab den steg.
mich wundert sicherliche,
das nun die welt geliche
nach hohem sacze wil streben und eren ist(...) geschwigen.
er si ain küng, ain kaiser, ist er nit riche,
man acht sin nit, wie milt er ist
oder wie hoh geborn.
schacz hat sölichen orden,
wer in beginnet(...) horden,
den ninnet man, wie gar er eren hat verzigen.
wer er aus einem rossmiste ie worden,
schacz steiget in für er und adel.
das tut mir ümmer zorn,
das schnödes gut den man für er
und adel steigen kan
und lit in grossen sorgen wol
menigem hoh gebornen man
(...)
(...)
und trüg ain wolff von zobel und
von siden cleider gut,
wenn er denn zu den schaffen kumpt,
nach siner art er tut.
man fint noch lüt uff erde,
sie haben die geberde,
das sie das höste pfant versehend umme gut.
und westen sie, was in dar nach sölt werden,
sie liessen faren allen schacz,
der ie zur welte kam.
nun radt, eb ich it künde:
nun hüttend euch vor sünde,
das ir nit gar besinkend in der schanden glut.
der selen schiff, das stet in schweren ünden,
die enker hond des grundes nit,
das macht der sünde stam.
und wiltu den aus herczen rüten,
so magst du genesen wol.
bicht unde buss an dich enphach,
rew willeclichen an dich hol.
tustu des nit, so werst du as.
der wucherer billich sol
entgelten, der hie so ser nimpt
fürsacz und übernucz.
ich fürcht, das er doch brinnen müss
dört in der helle glut.
die richen kargen alle,
die hie mit richtum schallen,
die sterbend wider gott, das dunket mich nit gut.
irförcht, ir sel für eweclichen falle,
wenn< richtum gat für er und adel>
ist nun der weite louff.
sie wellend nit bedencken,
was dört die sele müg krencken.
nacht unde tag nach schacz stet in ir giczig mut,
des mus man in johannes minn nun schencken.
wenn sie bereiten süllen das
und sie gerüt der kauff
und wenn gott selber spricht:
< blaß uff, das horn!>
so wol den guten und we den bösen,
an den gocz martel ist verlorn!
so würt der wucherer denn gewar,
was er im selbe hat usserkorn:
was er mit fürsacz und mit wucher
gucz ie gewan,
das wet er gerne wider geben.
nieman kert sich dar an.
got swebt in seinr drivalte.
die drei in aim gewalde
gaist, vater, sun, die haund geflochten ainen bund,
personne drei, die wurden nie enspalden,
des geid johannes urekünd,
als ers gesechen hatt.
johannes sach in dogen,
sein gaist ward im enzogen
in neinden dron hat in der hailig gaist enzund,
die krafft hat er auss gotes prusst gesogen.
er sach ain licht drilich enzünd
hoch in der maiestatt.
dass liecht pran ie aun anefanck
und prind aun ende gar,
die gothait gancz aun sunderwanck
in ainem flammen klar.
der gaist, der flacht drilichen schrank,
der vater sun gebar
in seinr gothait aun endes frist:
in ainer aigenschafft
got vater, sun, hailiger krist
schon in dem liecht verhafft.
johannes sach drei funcken,
die gothait kund im wuncken.
personne drei sach er gezierd aun anfang, end,
im was sein gaist dieff in die gothait gsuncken.
er sach sun, vater und den gaist
in ainem pund so vest.
der pund ward nie zerprochen,
das hat johannes gsprochen.
da im sein gaist von got alda ward auffgesend,
er sach ain word, des menschait ward gestochen.
johannes in der himel glaist
sach an des liechtes glest.
johannes sach das licht quitdiert
in der driveldigkait.
da er im hochsten dron regniert,
er mas hoch, dieff und prait.
er sach das liecht gar schon glosiert
und schain in der gothait.
das sach johannes aune wenck
und gab uns des figur:
ain word schain in der dreier schrenck,
pran in des liechtes für.
das liecht ward nie geblendet,
doch ward es angewendet
von ainem engel, der es wold geleschet han.
darumb in got auch also sere pfendet,
darumb das er wold wesen got
und sein des liechtes funck.
got wold das liecht selb pleiben,
das dut johannes schreiben.
da im das liecht erschain im aller hochsten dron,
er sach ain got, den niemant mag verdreiben.
das licht in drei sich gflochten hot,
der ald und auch der junck,
personne drei in ainer acht,
als uns johannes schreibt.
der hailig gaist in sun sich flacht,
der sun im gaist peleibt,
der vater auch mit ganczer macht
von zwinen sich nit scheibt.
das send die hoch personne drei,
in den so prind das licht.
johannes sach in daugenei
die drei in ainr gesicht.
ain got gespalden, dreie
in ainem pund so freie:
den pund, den hat geflochten got, der vater gra,
mit ainem word, das im da wonet peie.
das word in got aun anefang,
das licht in got da pran,
in seiner gothait füre.
himel, erd, kreatüre,
da pran das liecht drilichen in aim pund alda.
von drei person so nimpt das liecht sein stüre.
das word in got, dem vater, lang,
drug wol des liechtes kron.
das liecht pran ie aun alles we
und ward enzundet nie,
das weis ich euch mit johanne,
der hatz gesechen ie.
das word flacht sich in das< ave>
so gar aun alle mie.
das liecht ist got und got das licht,
das liecht, das ist das word,
das sach johannes in gesicht,
er west nit drum noch ord.
doch schreibt er, uns zu lern,
das liecht lucht wol zu ern
und ist enzundet ie in got dem vater greis.
das weis ich euch mit vier und zwainczg althern:
die hat got selb in seiner pflicht
und geid in liechten dag.
ir vier und zwainczig orden
hoch in der himel porden,
die haben ie vor got den aller höchsten preis;
das haben sie verdiend mit guten worden,
das sie got hat in frid gericht
hoch in der himel hag.
die vier und zwainzg altheren gut,
hoch in der majestat
mit dreier ödlen fürsten mud,
da haund sie iren ratt
und auch mari, die plüend rud,
hoch in der drinidat.
mari, du hochgeborner stam
in der drivald so rain,
dich hat umbgeben liechtes flam,
der uns zu drost erschain.
du pist genannt mareie,
hilfflich stestu uns beie,
dorumb dich got hat uns zu muter außerkoren
du würt geschaffen durch die namen dreie,
dorumb dir got, der vater, sant
die höchsten ertzenei.
du pist des heiles garte,
darauß er nam so zarte,
domit er uns geheilet hat für grossen zoren.
wir waren wunt und auch verswollen harte,
got sölich würtze in dir vant,
do durch er uns mocht freien.
lucifer hart gefallen was
durch seinen übermut,
das er der helle grunt besaß,
und vil engel er mit im lud.
durch ir hoffart do stieß sie ab
der höchste schöpffer gut,
und des wart ler der himel drat.
got het in seiner acht,
er wollt wieder füllen die stat.
dorumb er adam macht
fron in dem paradeise.
got im verbot ein speise,
und die im were doch ewiglich ungesunt,
ein frucht, die do stunt an des paumes reise.
do durch der gifftig wurme kam,
velschlichen sie betrog.
der gund an den paum climmen
und sprach mit süsser stimme:
< worumb nießt ir nit ab die speiß in ewren munt?>
eva, die sprach:< wir sterben todes grimme.
der schöpffer uns verpot den stam.>
die slang hub an und log
und sprach also mit falschem list:
< got euch der seid nit gan.
ir wert als weis, als ewer got ist,
und wenn ir peist an der speiß an.>
er prach den apffel, pot in dar.
eva den lust gewan.
sie paiß an und gab in adam.
do er die speiß versucht,
er kam in lait und auch in scham,
und got sie all verflucht.
die slang het das gestiffte,
das wir wurden vergiffte
und von dem seuchen mochten werden nie erlost.
kain meisterschafft auf erd noch alle schriffte,
die was doch nicht als künstenreich,
das sie uns macht gesunt.
fünff taussent jar und mere
hett wir solch große sere,
biß das sich got mit got durch got in got erkost,
das er den sant, der uns geb soliche lere,
der uns genaden salb an streich
und dorumb wart verwunt.
got sant sich selber zu der mait
schon durch das wort< ave>.
sie ist die püchs, die die salb treit,
und sie trug fur alles we:
das ewig wort in der menscheit
für uns doch< heli> schre,
do es enpfing wunden ane zal
und heilt uns mit seim plut.
lob hab der wunnigliche schal,
das er uns kam zugut.
maria ist das zweie,
auf dem hie ertzeneie
gewachsen ist flaisch unde plut gotes mannheit,
und die uns macht von allen sünden freie
noch alle tag, früe und spat,
wer des hie wirdig ist.
manig siecher wirt geheilet,
der sich hie hat vermeilet.
ob er von im das faul der argen sünden snaid
und umbe gnad des hochsten schöpffers failet,
dem wirt geholffen also drat
durch den artzt jhesu crist,
und der die werden salben nam
auß der mait maria,
domit uns got zu hilffe kam.
des wir nu ewig wesen fro
bei got in seiner ewigkeit,
die er uns machet do.
o maria, do hilff uns hin,
in gotes ewigkeit,
zu deinem sun in seraphin,
der uns ist schon berait.
ich sah durch min fünff sinne
ein wilds materje beginne.
in einer figure stet meinsterlich geschriben
ein differentz, bescheit uns uß und innen
von sieben tochtern lobesan,
ir muter wontte in bi.
die differentz betütet,
ir merckent, weise lüte,
philosophia und ire gespillen sieben,
wie mutterlich sie ire kint getrüte,
damit man ire wirde(...) brisen sol
mit cluger melodie.
philosopheie ire kindt,
die sieben tochter, nert.
die sieben künst ire tochter sindt,
damit man alle künst behert,
und die weißheit ist ire ursprungk
und auch ire meinsterlich gefert.
philosophie, ein muter zart,
der sieben künste stam,
ir süss gespünn von edler art
für alles honnigksam.
vernement die geschichte,
wie meinsterlich sie flichtet
die erst tochter, die ist geheissen loica,
wie sie das recht mit unrecht wider slichtet.
das recht das ist der erste stranck
und unrecht(...) sind die zwen.
nu nenn ich üch den dritten,
den füg ich zu der mitten.
das ist ein zenttrum, das die kunst nun haben muß.
hie zwüschen gar mit meinsterlichem sitten
sie flicht ein hecht, das so das recht
mit unrecht dar besten.
loica halten kan und lan,
sie füret spehen list
und sie kan auch probiren schon,
das nie ward und nit enist.
wo unrecht wil dem rechten zu,
dem kan sie wol gegeben frist.
wo unrecht mit unrechte get zu schul,
sie weiß ir beider tück.
wo unrecht kompt uf rechtes stul,
das ist loica genück.
gramatica(...) da gegen
der hertze kann ich bewegen
die ander tochter, die nimpt ie des rechten war.
sie kan mit recht das unrecht niderlegen.
sie halten warheit und das recht,
die ire spillen sind.
sie ist des rechten(...) tempel.
daruf lege ein exempel:
si nun, ein tore hiet geschriben offenbar,
gramatica(...) nennt in unrechtes kempfel.
sie ist eine kunst der weißheit
und ist des unrechtes fint.
gramatig wonet dem rechten bi
an alles unsanft krigel.
die cristenheit, die lopt auch sie.
was gramatica kan versigel,
sie ist der cristenheit ein schrein
und sie entslüsset ane rigel.
sie kan gedencke zu wortten bringen.
do man des rechten gert,
mit rechte das unrecht indringen,
do ward gramatica gewert.
rethorica, die schönne,
die kan ire wort bekrönne.
die dritt tochter kompt gar ane falsch an disen tantz.
ich hoffe, das niemant ire gesprech hie höne.
sie treit ein farbe der stetigkeit
und cleidet in seidenin tuch.
rethorica, du blume!
ob aller kunsten turne
sie ist gebildet schon, uber aller spigel glancz,
sie kan gesanck, gesprechen und gerumen,
das hat vergeben ire die kunst
und ticht der meinster buch.
rethorica ist ungespart
zu meinsterlichem floriren.
kein mann ward nie so wol gelart,
wil er mit künsten disputiren,
im zimet wol rethorica
und auch ir meinsterlieh probiren.
sie plüwet in der liljen weiß
all für den argen sne.
sie git auch lob und hohen preiß
der rosen von iesse.
zal kan wollop bejagen
mit heiligen virtzig tagen
wol an der cristenheit, beide fraw unde man.
sie sollent luter ire schuld erclagen.
die zal leret acht seligkeit,
die fronen zehen gebott.
zal ebent krumme schulde,
zal machet feint zu hulde,
zal arismetrica vil wol geleren kan,
zal machet ouch vil manigem gehen dulde.
die virde tochter leret die zal,
das haben wir von got.
die(...) arißmetrica gebirt
die schwere kunst wol licht.
sie frumt die zehenden, davon wirt
der gottes hüsser vil gewicht.
sie stifftet manigen ewigen zinss,
damit man nun die priester richt.
die zale, die machet grossen frid
und da bi stetten sun.
an zal so mocht er werden nit.
wer kont im süsser gedun?
die kunst geomatrie,
die sanffte tochter frie,
sie misset undi wiget maniger hande frucht.
sie wiget das golt, silber, spetzerie,
sie wiget maniger hande rat
und treget die zirckelmaß.
sie mist höh, wit und nider,
e crist geburt und sider,
sie kan halten die wage in also richer zucht,
sie misset neben, hinder, für und wider
al in den landen, burg und stett,
die milen uf der straß.
ir snelle clammen, die sein recht
uf glicher wage rinck.
sie ist ouch eben und ist slecht,
ir meß, ir wage ouch nit enhinkt.
wo meß, wicht, wage unrecht geschieht,
und das dar sie wol heißen linck:
es füren frawen unde mann
meß, wage und das gewicht.
da ist die künst unschuldig an,
des walt gott im gericht.
die sechst kann frawen trüten,
hoffiren zu den brüten.
sie leret harpfen, rotten, manger seiten clangk,
busauwnen, orgeln und die glocken lüten.
die musica leret alles gesangk,
das tar ich sprechen, ja
sie glichet sich mann und frawen,
musica let sich schauwen.
an velden höret man den süssen fogel gesangk.
uf hohen bergen und auch in den auwen,
und wo sich samet das gedön,
schon notiret musica.
gallander climmet in(...) auckeit,
in also süssem hall
die nachtgal manick fogel leit.
sie singen alle mit richem schall.
so fellt die lerch in grossen briß
da auch mit irem süssen hall.
sie stimmet vesper, complet, metten zit,
prime, tercz, sexte undi non,
( musica in allen don git)
epistel und passion.
die siebend, astromie,
sie hat ie die clamenie
so wol erfarn und darzu auch der sunnen schin,
der sternen lauffte wonet sie selber bie.
sie weiß der(...) elementen craft
und der planeten ganck,
daher von oriente
alhin gen occidente
des sunnen rat. wie mocht noch schnellers mee gesin?
sie weiß, die sper sich wellen gen firmamente.
das ist uns dummen leien wild.
wer mercket disen gesangk?
astromie, die ist gesin
ins neunden hiemels tron,
in angeli, archangeli,
in troni, dominacion,
principatus und potestat,
darzu virtus auch also schon,
das sin genant der core sieben,
( der achte heißt cherubin)
die vinen meinsterliche geschriben.
der neund heißt seraphin.
nun han ich üch besungen
die mutter und die jungen,
philosophie und ire vatterlose kint,
loica, die mit listen hat gerungen,
das sie die warheit und die recht
mit unrecht widerzohen.
gramatigk ist benemmet:
unrechtes sie sich schemmet.
sie helt warheit und(...) recht, damit man unrecht bint.
retorica die ire wort durchsemet.
die selben kunst, die leret probiren
vil maniger meinster hohe.
die tochter arismetica fri
leret zelen an underscheit.
ein kunst, die heißt geometri,
die misst und wiget uff den eit.
die musica leret alles gesanck
und damit man die döne leit.
astromie das firmament,
darumb ist ir wol kunt.
das hat mir geben ein differenz
hie uber disen bunt. x.
ir hüt ewch vor der kunst, die schaden wecket.
unrechte kunst getrewes hercz erschrecket.
kunst alle ding begriffen hat.
kunst kann wol waten, swimmen.
wer rechter kunste phligt, der wirt behalten.
kunst kann maniger hande wunder walten:
kunst, die wut in der helle grundt,
kunst kan gen himel klimmen.
kunst ist ein ewikleicher hortt,
si sind auch sälig hie und dortt,
die rechter kunst sich fleissen.
kunst, die ist einhalb pös und ist auch ander halb gut.
di rechte kunst, di hat got selb in seiner hut.
unrechte kunst ist ungesundt
den, die ir ursprung wissen.
kunst ist ein ursprung aller fröwden stüre,
kunst nieman mag vergelten, kunst ist türe.
(...)
(...)
kunst tribet armut aus und kann wol reichen,
kunst wil nicht, daz ir nieman müg geleichen,
dar umb di kunst ist auserkorn.
kunst kann wol fröwde machen.
kunst ist von adel hoch geporn,
kunst machet frid und sünet czornn,
kunst schwebt in hochen sinnen,
(...) kunst, di lobt man cze himelreich und hat si werdt,
kunst, di wil, daz man ir noch dick in herczen gert.
so wol im, der ie wart geporn,
der kunst waiss aussen und innen.
mit kunst hat got den himel schon geczieret
mit aller creatür und geflorieret
acht trone, die da stille stan,
der neunt sich umbe swinget.
mit kunst hat got gemachet di siben planetten,
sunn unde mon, der sternen lauff, profetten,
laub unde graz, den regenpogen
und waz di erde pringet.
got hat gemacht mit seiner gunst
vier ellemendt mit reicher kunst
und(...) vier ewangellisten.
di kunst ist manigem hochen maister unerchant,
wie es got alles hat gemacht mit seiner hand.
di kunst hat manigen dick betrogen
an juden, haiden, christen.
halliger gaist, und du mir hilff und stüri,
send mir von himel her das götlich füri,
enzünd mir meines herczen grund,
das ich dir lob müg singen.
was sol ich singen gar von dissem wessen,
und was got det so woll in seinem zessen,
e er himel und erd geschuff?
niemant wais sein gelingen,
da von ich doch nit singen kunn.
war got, der west alsamet nun,
und was er wold nun machen.
er wist dar vor woll dussent mallen dussent jar,
wie das er wold auch allü ding so woll bewarn.
das hett in im auch alls ain ruff,
wie er es wollt pesachen.
das west er alls von anfang pis auff endi.
was er peschuff mit seiner gotthait hendi,
das west er allesamet woll.
gedechtnüs ie besunder,
gedechtnüs hat woll allü ding(...) hin innen,
und wass pesicht, das kan der will peginnen.
gedechtnüs ist auch woll ain schrein,
der will, der wirckt die wunder.
war got auch nichts dencken nun darff,
es lit auch alls vor im so scharff
wol in dem ewig kasten,
wol in dem kasten seiner gothait also klar,
und der auch allü ding so wol auß im gebar,
sie seien groß nun oder klein,
gar wol in den vollasten.
die gothait ist ain muter des geberen.
was sie gebürd, das mecht ir gerne heren:
sü pürd war got und auch den mensch
zu hilff und auch zu stüri.
recht sam die sunn gebürd den iren scheini,
also bürd sich auch got dag auss und eini.
er hilfft uns wol auss grosser klag,
der ewig got gehüri.
so in der priester gsegnod hat,
so komt der ware got so drat
her aus dem hochsten dronni.
ir komen auch nit minder und dar zu nit mer,
recht sam er ist ain hoch gelobter got so her.
war got auch allü ding vermag
gar muglich im zu donni.
von ainem word so wil ich euch nun singen,
das word almechtig ist ob allen dingen.
das word, das hat den namen woll,
das ist alles ane wandell.
so es der priester dut nun in der messen,
so er doch singt so woll und list gocz wessen,
so komd das word her auss dem dron,
das word ist gotes handell.
das word zu uns her komen ist,
sein nam, der haisset jesus krist.
der nam ist uns pegeben:
das word ist mer dan, wen, der nam: auch kristus leib -
das merck, ir weissen man und auch ir kluge weib! -,
das mag dein weishait woll verstan,
das word in allem leben.
das word ist got in allen seinen pünden,
das ewig word kan niemant hie durchgründen.
war got, das ist das ewig word,
der sin, der ist verslossen.
das ewig word pegind gar woll zu walten,
es geit uns zügnüs wol durch die drivalten.
das word alls ding erschaffen hat
aus seiner krafft entsprossen:
die erste valt got vater nun,
die ander doch der ewig sun,
die dritt der gaist so klare,
das send drei valden und drei himelische degen,
da durch das ewig word pegind der weishait pflegen.
das ist die hoche drinitat
under ainem mandel zware.
der mandel ward pei maria gesponnen,
der hallig gaist, der hat es woll pesonnen.
das word den mandel ane drug
gar jemerlich zerrissen,
da in die juden heten ser geslagen.
das(...) man euch doch kan singen oder sagen:
so ist es alls das wort allein.
also sölt irs doch wissen:
der mandel ist die menschait gut,
das word, das ward flaisch unde plut
von maria schon geboren.
das ewig word, das hat uns allü hier erlost.
du ewig word, nun gib uns allen guten drost
und hilff uns in die himel ein,
so werd wir nit verloren.
gegrüsset sei dein veterlich persone,
gegrüsset sei der sun in diesem done,
gegrüsset sei der frone gaist,
der alle wunder machet.
gegrüsset sei das wort, das auß den dreien
den dritten nam und in gepar so freien.
an allen seuchen er ie wart,
an blödigkeit besachet.
gegrüsset sei ir werder nam
und ir gebenedeiter stam
von künigen her gewidmet.
gegrüsset sei das wort, das durch ir oren prast,
das wart in ir so gar ein benedeiter last.
hilff, fraw, der sel der letzten vart,
da maniger erpidmet.
ich pit dich, samson, starcker got gedreiet,
du absolon, davides kint gefreiet,
du gedeones vel so schön
und die plüende gerte,
hilff mir, das ich in dem vergessen done
dir sing zu lob und deiner muter schone
durch deine tieffen wunden rot,
die vor dem tod uns nerten.
seint du drifaltigleich dein plut
verrerst durch uns, gib mir den mut,
der mir den sin entsliesse.
seint das dein sinn durch alle sinne wol gesicht
und niemant durch den deinen sin mit keiner pflicht,
gib mir vernunft frue und spat,
davon dir lob entspriesse.
uß alter ee schreibt man unß vil der wunder,
von einem konig list man unß besunder,
wie das er so gewaltig waß
über alle welt gemeine.
zu babilon, da waß der konjg gesessen.
zu einen zeiten het er sich vermessen,
wie das kein grösser herre wer
wan er doch alters eine.
do er uff seinem stule saß,
vil üppikeit er sich vermaß:
< mir mag niemant geleichen,
wen, alle menschen, die sint oder sein gewesen,
von den man höret sagen, singen oder lesen.
und kem got selber zu mir her,
er müst mir hie entweichen.>
der(...) konig het ein alten, clugen greisen,
der wolt in seiner torheit unterweisen.
er sprach:< o edler konig her,
war tustu deine sinne.
wer hat dir(...) sel und auch den leip gegeben,
von wem hastu kraft, macht und auch dein leben?
den saltu doch vor augen han,
so magstu preiß gewinnen.>
der konig sach in übell an
und sprach:< wiltu mein freuntschaft han,
so laß die rede bleiben.
tustu des nit, so mustu haben meinen zorn,
unde all mein huld hastu ewiglich verlorn.
darzu will ich dich selber lan
von meinem hofe schreiben.>
der konig sprach:< wie tarst du des gedencken,
das er solt mich an meinen eren krencken?
solt ich ein überherren han,
so trüg ich nit die crone.>
der konig waß erzürnet also sere,
er sprach:< sult ich verliren gut und ere,
den seinen zinß muß er mir geben
her nider auß dem trone.>
ein brieff wart im aldar gesant,
dar an er woll geschriben fant:
< sich, konig one reiche,
und das enpeut dir got, der überherre dein:
er lat dich wissen, ob du sein diener wollest sein,
so magstu woll in freuden leben
bei im dort ewigleichen.>
der konig red mit zorniglichen sitten:
< wie tar(...) mir got ein solich red entpitten,
das ich sein diener solte sein?
wie tar er das gedencken,
das er mich zu seinen diensten wolte zwingen?
got wer noch fro, möcht er mit mir gedingen.
nu han ich doch sein große crafft,
das ich im nit will wencken,
woll er sich nit on endes zill
zu meinem dienste schreiben, will
mein diener woll beleiben.
ich bin ein konig und trag uff meim haupt die kron
und will noch selb geweltig werden in dem tron.
mit seiner großen meinsterschafft
will ich in dar auß treiben.>
ein hohen turn, den ließ der konig bawen
hoch in die lufft, das hat in dick berawen.
den zinß, den wolt er von got han,
als eß nu stet beschriben.
got vatter sant dem konig do sein rache:
auß in do wurden zwo und sibczig sprache.
do kein die andern nit vernam,
si wurden abgetriben.
der turn do ungepawen bleib,
wan got si selbß von dannen treib.
si musten abe lassen.
sein übermut, der bracht in in der helle grunt,
und das ist mangen wolgelerten gar woll kunt.
der konig von seiner herschafft kam
und wart da von gestossen.
dem konig wart sein zinß aldo benomen,
das niemant weste, wo er hin waß komen.
ein ungewitter do bekam,
gottes crafft wolt sich(...) erzeigen.
der konig sprach:< solt ich dar umb verliesen
sel unde leip und alls mein gut verkiesen,
so bin ich doch so hochgeborn,
das ich im nit will neigen.
waß solt mir nu die crone mein,
solt ich einß andern diener sein?
vil e will ich verzeihen
uff gottes aneblick und aller helfer sein
und solt ich dar umb leiden ewigliche pein.>
umb die red wart der konig verlorn,
niemant kont in gefreien.
dem konig geschach, als mangem ist geschehen.
er wart verloren, hört man die weisen jehen.
wan wer von got ist me begern,
dan er im hat beschaffen,
und wer sich lat mit willen nit benügen,
waß er gewint mit recht und auch gefüge,
und der muß uff die hellen ban,
sagen unß die weisen pfaffen.
ir werden cristen, merckent sie
und lassen euch benügen hie,
waß euch got hat gegeben.
und tunt ir das, so möcht ir bleiben one leit.
die ewig freud ist euch zu aller zeit bereit,
so kompt ir in den hochsten tron,
hant ewiglicheß leben.
ave, daz ist ein wort durchgründet süsse,
ave, nu hilff, daz man dich loben müsse,
ave, daz ist der hohste nam,
wann in got selb ertrachte.
ave, du gottes wünn im himmelgarten,
ave, du gottes krisem der vil zarten,
ein sessel der drivaltikeit
sin trinitat volbrachte.
ave, du edelz balsamfaß,
und da got selber inne saß,
ein sun mit gutem mute.
ave, du fiolbusch im mertzen( ist wol kunt),
ave, du zuckersüss, ave, du heiles funt
ave, du krafft der selikeit,
hab uns in diner hute!
ave, im himel waren dine geste,
daz dich in dinen sinnen ducht daz beste,
sant gabriel din botte was
von dem himmel uß dem trone.
ave, gelobet sistu rein junckfrauwe,
gracia plena, roß in himmeltauwe,
ave, daz dich der engel fant
ob einem buch so schone.
die red ist manchem tüfel leit,
daz man dich nennet reine meit
und du den sun gebere,
der dich beschuff und dich so hart erarnet hat.
daz tet er williclich in dines vatter rat.
wir lagen in des tüfels bant,
ave halff uns uß swere.
ave, du gottes botschafft aller meiste,
ave, gezieret mit des sunes geiste,
ave, gelobet si din nam,
gebreitet aller beste.
ave, maria edel kuniginne
küsch unde clar, der tugent ein beginne,
ave, du hochster gottes sedel.
der engel daz wol weste.
ave, du hohe selikeit,
ave, du volgenaden cleit,
gebenedit im trone,
ave, ob allen sternen ein vil liechter glast,
ave, in gottes koren ein vil werder gast,
ave, ob all junckfrauwen edel,
vor got ein swebend crone.
die welt, die lag so herticlich gefangen,
der hellerigel hete sie umbfangen.
daz alles kam von adams biss
und wert vil manig jare,
biss daz sie got wolt selber hie erquicken
und lösen von der heissen hellen stricken,
und do ging got mit got zu rat
dort in dem himmel clare.
da kam got mit got über ein.
der vatter sprach in der gemein:
< wen wol wir nider senden,
der sich sol swingen nider in daz jamertal
und uns erlös von even und adames val?
wer wil vollenden min gebot?>
< ich>, sprach der son behende.
der heilig geist, der antwort one laugen:
< den engel schick wir zu der reinen taugen,
daz er ir sag in kurtzer frist,
daz sie der botschaft warte.>
da sprach der engel gabriel vil here:
< so wil ich zu der reinen maget keren
und sagen ir die botschaft zwar
in irer zelle garten.
dar inne wont die junckfrauw rein
und kniet uff einem marmelstein.
ir bett ist übersüsset
ob allem honig seim.> der engel hine swang
all zu der edeln meit, do ers alleine fant.
er sprach:< du werde maget clar,
din nam, der si gegrüßet.
« ave gracia » ist din nam genennet
von fürsten drien, die dich wol erkennent,
die sagen dir in kurtzer frist,
ob du dich wilt bereiten.
wann du solt ie den zarten got enphahen,
wann es begint der selben zit nu nahen,
daz got löset sin hantgetat.
din nam, der wirt sich breiten.>
sie sprach:< ich arme gottes dirn!>
da sach sie uff in daz gestirn,
sweben ein cron so riche.
< was got, der herr, so gantz an mich begeren ist,
und den man nennet herre vatter jhesu crist,
ich leb all zit in sinem rat,
der mach mich sin geliche.>
der engel frauwet sich der botschafft werde,
er hub sich wider uffhin von der erde.
er swang dorch daz gewölken hin
all in die himmel clare.
vil manig engel wart sin inne under wegen
und wolten gern mit im der reise pflegen.
sie sungen lobelich gesang,
daz merckent offenbare.
sich frauten alle prophezi
und auch vil manic engel fri.
al zu den selben stunden
sich freut adam und eva, zu der selben frist
sich frauwet, was in himmel und uff erden ist,
daz frauwet sich on missewang,
daz got die meit het funden.
maria, meit, du zwüng den fürsten milde,
daz er kam zu dir her uff diß gefilde.
got gap dir wisheit also vil
uß siner wisheit bronnen.
marie, du bist, die alle ding halff tichten,
den hochsten krieg, den hülff du, meit, verrichten.
din lop niemant vollenden mag
noch nimmer(...) wirt besonnen.
ob laup, grass wise meinster wern,
sie künden all nit vollen lern
von ort biss uff ein ende
die endelose hohe und die tieffe stat.
maria, du bist hie und dort der hochste rat,
du brecht uns, fraw, den lichten tag,
beschirm uns an dem ende.
do got sin mentschlich blümlin wolt ernuwen,
zu einr junckfrauwen wolt er sich vertruwen.
von minn dez mentschen daz beschach
uff gottez rosenanger.
er bracht sin blut in ires heiles garte,
maria daz beschach von einem worte.
der engel sprach:< genaden vol!>
da wart die jungfraw swanger.
vatter in sinr allmechtikeit
hat minn und gunst an sie geleit,
der sun wisheit besunder,
der heilig geist hat schon ir hercz zu in enczunt,
daz sich got hat geslossen in irs herczen grunt,
ein kindellin gebildet wol.
daz hat die juden wunder.
maria, die bezwang den fursten milde,
daz er zu ir kam her uff diß gefilde.
got gab ir gnad, wisheit und minn
uß siner gotheit brunnen.
marie, die ist, die alle ding halff tichten,
den großen krieg, den halff sie uns verrichten.
ir milt nieman volloben mag
und wirt nimmer volsunnen.
daz aller sant, griess uff dem mer
dinten und dar zu federn wer
und alle lüt uff erden
schriber und dar zu große meinster solten wesen,
die kunten halb ir lob und er nit vollen lesen.
sie bracht uns her den lichten tag,
die vinster must erwerden.
den brecht uns her also mit gutem heile,
den wolstu, reine maget, mit uns teilen,
zu troste uns, sin götliche craft.
daz was der furste werde.
maria ist, die all ding hat besessen,
die hoh, die tieff, die stet noch ungemessen,
die maß, die nam sie mit ir hin,
in himmel und uff erden.
da got stunt in sim werden sam
und er die mentscheit an sich nam,
da wart der frid gemachet.
frid und erbermd gewalticlichen für uns streit.
nu hilff uns, maria, du werde, reine meit
und lös uns von der helle pin
und teil mit uns din lachen. xi.
got solt du inniglichen minnen
in sel, in hertzen und in guten sinnen,
dartzu den ebencristen dein,
und wilt du hail gewinnen,
dein einig pet, das dich nicht sah apgöten.
das feire halt, das ist gesetzet
in eren, vater, muter nicht verhetzet.
kein diep, kein marder solt nicht sein,
kein valsch gezeug dich letzet,
und das dich maineidswer nicht geb den kröten.
was unkeusch(...) unstet si, daz la:
pas kumst du auf der himel schla,
dem edeln, sussen geiste na,
beheldest du die urteil ja.
got let uns mit im werden gra.
rew unde peicht, die machent las.
mit witze prich den pruch und auch den spot.
in vier urteil die ee sich sliessen.
der zehen pot, der lass dich nit verdriessen.
wer got hat inniglichen liep,
dem mag wol heil entspriessen;
dem ebencristen, dem solt du sein trewe.
du schilt in nicht und mord in nimmer,
das valschgezeug mainswerer hasset immer,
mit worten, wercken bis kein diep,
vermeid des wuchers zimmer;
hütt euch vor unkeusch, arck, das mercket, newe.
ie vater, muter ere man,
wie got uns haisset das verstan.
got unnser leben lengen kan.
wir mugens kurtzen auch hindan,
ob wir gen auf ein ander pan.
secht, wie sie sich quaderieren hie.
hilff got, das uns nicht wee gescheh dort hin.
wer inniglichen liep hat stete
den zarten, süssen got, an alle grete
der minnet auch, was got hat holt,
mit weiser sinne rete.
die ware minne liept got aller meisten.
das er sich von dem himel neiget
und wart begreiflich, bei der mait sich zaiget,
all durch die waren minne er wolt,
sich menschlich zu uns saiget,
das er uns seine trew auf erd wolt laisten.
sprich, minne, wer erlost uns da?
sich: jhesus crist, der jung und gra,
am dritten tag erstund alsa
und pracht uns seinem vater na,
betrogen wart der teuffel ja,
des sei gelobt die mait reilich
und dancken got der seinen gut und er.
die sieben spera sol man messen,
in zweliff himelzeichen sein gesessen
ir geng, ir weg an unterschait,
des sol man nicht vergessen;
zwei stern, die heissen pol die vier und zweintzig;
in(...) irem lauff die sieben planeten,
ir einguß und ir aufzug, ir arteten,
ir polus und ir zellen man sait,
sach man ir tabuleten.
man spurt die urteil an dem model aintzig:
wie saturnus laufft dreissig jar,
ie jupiter wol zwelff fur war,
mars zwai, die sunn ein jar volvar,
ein jar mercurius nicht spar,
venus ein jar muß lauffen dar,
des mones lauff vier wochen si,
nach ires lauffes punckten lauffens ie.
stee schön die winckelmas der scheiben,
drei winckel die let nicht den quadrant pleiben.
die linge durch den zirckel hin
kan punckt gen punckten treiben.
geometria las ich spehe tichten.
nim an der wage tieff und seichte,
die lenge, hohe, preite, swere, leichte,
kurtz unde lang, sein punckt darinn,
ob ich die warheit peichte,
sein zentrum kan den mittel wol aufrichten.
dein hoher sin, der ist verlorn,
nein, spehe hastu nicht erkorn.
das punckt zum ersten sei gesworn,
die kunst hat mitten unde vorn,
ir messen leit gar one dorn.
die linge mitten an im muß sein
und tichten, das die punckten gen noch me.
in aller kunst man darff wol zelen,
wie eines zwein, zwai einem sich gesellen
und wie die drei vier uberkumen,
was vier nach funffen stellen
und wie die funffe scharpff sechs überwinden.
was sechs an sieben nue erzeigen,
wie sieben ab und zu den achten neigen,
das acht die winckel hat genomen,
wie neun zehen ersteigen,
wie zwilch, wie drilch, wie quadrilch funftzig vinden,
wie sechtzig, siebntzig wechsel geit,
ie achtzig, neuntzig zelich leit:
der wechsel auf und ab thut weit.
ir tugent hat gar sunderen streit,
ir ittlichs tregt dem anndern neit,
wie minnern, meren sich da hie;
figur der zal all kunsten warff ir sin.
die neüntzen slussel, sich, beginnen,
und die sechs stimme mus die kunst durchsinnen,
nach ordenung mit voller macht
acht don gruntlichen minnen,
was armonie spricht der himel keren.
die note sich einlich figuret,
quadriret zaiget si sich herlich naturet.
die vindet man in seiner acht
drilich, virlich volmuret.
die kunst mit list kan steige, velle weren.
trit under, in dem urlauc her
mit hoher kunst solt du dich wer.
poeten lachent miner ger
und reguliren schlicht entwer.
des wandels keren do enper,
des schleuß dein don in sein gelit,
behalt sein mittel erlich, prich nicht hie.
maria ist ein brunn entsprossen
al uss der hohen drivaltikeit geflossen,
des alle cristenheit schon hat
mit vollem wol genossen,
maria, liechte wunn und voll genaden!
die gnad kam mit dem geist geflogen,
schon uss der hohen gotheit her gezogen.
do dich herkoß die trinitat,
do wurd du nit betrogen,
got wolt sich dorch den engel zu dir laden.
ich lob, mari, dich, edels fass,
sich, wann got selber in dir sass,
von dir man singt, schribt unde laß,
wie sie eins kindelins genass
und doch ein reine maget was.
sie treit die cron gar wirdiclich,
sie lüchtet rich vor man und sonn so clar.
got hat din er und wird bejaget,
dorch daz ziert er dich, hochgeborne maget,
do er dir selb uff satzt ein kron
mit willen unverczaget.
des himmelriches zierd, du mandelkern,
du violsmag, du lilgenstengel,
gar rosenrot so waren dine wengel,
ob dinem heubet swebent schon
die himmelischen engel,
mit saitenspielen dienent sie dir gern.
kein zung sie nit volloben kan
fein, dise maget wol gethan.
sie ist ein erentricher fan,
den alle heiligen in dem tron
erglentzen unde schauwen an.
sie ist mit got dem vatter ein,
und ewig schein uns din begird für not.
ste schon, du gottes paradise,
du gottes muter, tochter also wise,
du hast gentzlichen in gewalt
die himmelischen spise,
die gist du uns so dar, wer ir begert.
ave, du gottes ingesiegel,
mit dir wart uffgesperrt der helle rigel.
du bist doch also manigvalt
der claren engel spiegel,
darinn ir sehen ewiclichen wert.
du wünschelrut von aron her,
nu bit din kint, wes ich beger:
ich bit für alle totsünder
und für mich armen sünder swer.
gib trost, ich bin genade ler.
nu gib uns, herr, din ewig ru
und hilff uns zu der engel schar on we. gwaltdiger schaffer himel, erdi,
verleich mir stür, das mir dein hilffe werdi
wol durch ain wort in serafein,
das du in dir geberdi,
wol aller sach ain anfang und ain endi,
ain word in der drivalt umbsclossen.
die zwen aus aim reilichen sind ensprossen,
der sun, der gaist in liechtem schein,
die sind in eim geflossen,
e got peschuff auch nun der himel wendi.
wer aus der gothait sinnet vil,
der kompt nit an des endes zil,
und nach dem anfang grinden will,
wie got peschuff der himell dill
und auch darein der engel spill.
nit sinn in die gothait as ver,
deinr sinne ger wirt dir von got gespalt.
das word mit der gothait umfangen,
es sass hoch in der daugennei umhangen
mit kunsten in ains ringes krais,
der ist noch unergangen.
das wort verslassen lag in gotes daugen,
das wort drivaltig und ainvachi,
as es der adeler, johannes, sachi,
den rechten anfang niemant waisß,
wie got das wort da sprachi,
da er wolt schoffen aller kunsten zaugen.
ain wort lag in der gothait prunst,
kain mensch pesind seins anfangs dunst,
wie wer das wort in gotes glunst.
johannes schribt mit hocher kunst,
der hailig gaist gab im den gunst;
da im das ewig wort erschain,
er sach, gemain das wort mit got da wass.
wa nam das wort sein urespringe?
wer pschaidet mich der wunderberen dinge?
das wort in got dem vater frei
verslassen als ain ringe
ist mengem gar ain specher sinn zu fraugen.
im vater ist es nit allaine,
es hat auch mit dem halgen gaist gemaine.
der sun, der vater, gaist die drei
in ainem wort erschaine.
es schwebt lieblichen vor den gotes augen.
das wort in der drivalt ensprang,
was in dem vater ane anfang
und hat in im nit abegang.
das wort uber all kunst erklang.
das wort durch die drivalt eindrang,
e got peschuff laub und auch graß:
das wort ie sass in got, dem vater gra.
wort, hocher himel her, erwellet,
dein lob, das wart nie gmessen noch gezellet.
die siben stern hastw peglenczt,
so maisterleich gehellet.
die kunst, die hat kains menschen zung pegriffen.
das wort was schoffer ane anfengi,
es schuff der weiden himel umegengi,
das word den iren schein pekrenczt.
hoch, dieff, weid und die lengi,
und wider zendrum wie die sterne liffen
und was got schuff in kurczer frist,
kund was es im in maisterlist.
wer wais, wa got ie het gerist?
gaist, vater, sun, hailiger krist,
hoch in dem wort verslossen ist.
kain mensch pesind den rechten grund,
in maisters fund den kunstenreichen hort.
drei fursten klar in ainem flammen,
in füres schein, auffdrang in ainem stammen
das wort sich aus dem vater swang,
in hoch gezierdem namen.
das ewig word her durch die gothait zindet.
niemant die kunst hie kan durchmessen,
wa got am aller ersten ist gesessen.
johannes seiner sinne gang
und er ir must vergessen,
da er auch wolt die gothait haun durchgrindet.
nun merckt ir weissen, nemet war,
vun wem das wort sei komen dar:
das detz aus got dem vater klar,
der swebet driilich as ain ar,
wan er das wort in im gebar.
das ewig wort ist got, der sun,
in seinem dun so ist er wandelfrei.
der her het schon ain abetessen,
got was mit seinen jungeren ze disch gesessen.
die juden heten ainen rat.
judas wolt nit vergessen
seins valschen mut, wan den drug er im sinni.
er ailt gar schneligklichen dare,
da er der juden fand ain michel schare.
er sprach:< ich gib euch zkauffen drat
jesum, den hailer, dare
umb klaines gut, umb dreissig pfenigginni.>
pald ward verkauft des menschen kind,
ald ward judas am heren blind.
die juden eilden all geswind,
des herren marder was in lind,
sew dauchten all aun underwind,
wie sew ersterden kristum gwalt.
gar manigvalt was da ir valsche ler:
wann got der her geng in ain garden,
darin wolt er der valschen juden warden,
er nam mit im drei junger sein,
der edel furst so zarde.
judas, der kam da mit den juden gangen.
got sprach:< wen suchen ir zu stunden?>
sew sprachen:< naserenum, den gesunden.>
sew viellen hinder sich in pein.
judas kust an den munden
den fursten zard; er ward all da gevangen.
sie viellen auf den fursten zard,
die juden eilden auff der vart
und bunden got mit stricken hart.
kain slag ward im da nie gespart.
man furt gott fur her annes ward.
was valscher zügnus auf got gie,
er zurnet nie, der her gar lobis an.
ain jud verpand dem fursten augen,
im ward vil menger herter straich geslagen.
ain jud, der sprach mit valschem list:
< du solt uns hie weisagen.>
got ward verspiben zu den selben stunden.
sew eilden mit dem fursten drate
fur kaifas, der gab ain valschen rate,
man solde deten jesum krist.
man furt got auff dem pfate
fur pilado. er ward an ain saul punden.
sein leib, der ward durchslagen gancz.
pein laid der her, in herdem glancz
sew schlugen im vil mengen schrancz
mit ruden, das seinn plut auffsprancz.
sew saczten im auff von dorn ain krancz.
groß marder laid sein leib so rein,
o schoffer mein, des danck ich dir gar klein!
her pilado, der sas zu richte;
die juden heten all ain valsch gedichte,
sew schrien< kruczefige eum>
uber jesum mit pflichte.
die juden drugen neid und has im herczen.
ain krücz, das ward gar schier peraidet,
damit da ward der slange fluch peschnaidet.
o pater, dominus, deum,
groß pein ward dir gelaidet.
altissimus, wan danck ich dir deins smerczen?
frei drug der furst das krucze klug,
pei waren da der juden gnug.
ain sties in hard, der ander slug,
sew mainden, sew teten sein fug,
des mustens in der helle krug.
o pater, filie et dei,
miserere mei. wan danck ich dir dein swer?
got ward dar nach ans krucz gehangen,
das ist uns sunder wol nach hail ergangen
und den profeten in der hell,
die laugen hart gevangen.
fur uns so hat der furst sein plut vergossen.
her adams val ist gancz gerochen.
was weissagen, profeten haund gesprochen,
das hat erfult gocz sun mit quell.
ain jud hat in gestochen
durch seinen leib, des hab mir woll genossen.
wan got starb an sein menschait schal,
man nam in von des krüczes fall.
sein dot in aller welt erhall,
sun unde mon, ir schein ward vall,
man led got in ain grab zu dall,
am driten dag erstund got schan,
gar lobisan der edell king sabott.
ich wil von hohen sachen kosen,
von ainer minnikleichen, plüenden rosen,
di sich in seraphin verschloss,
in omni gloriosen,
ave, so klar durchleicht vor gotes augen.
ir khron schwebt ob planeten sedel,
gotleiches hertzen ain khrantz, des geistes edel,
genaden vol, der gothait gross
ain unvermeilter zedel,
darein geschriben ward di gotes taugen.
von der johannes hat gesait,
wonn, aller süess ain süessigkhait
ward uns von irer guet berait,
der trinitat hoch auffgelait.
der werden himel ain underschaid,
aufprechender tag ewiger wunn,
dw pist die sun, die leichtet österlich,
für trawren ain grosser freiden spiegel,
für eva ungemach ain guldein siegel,
ain schrein, darin alpfha et o
mit seiner sinnen rigel
verschlossend ward, und das sich nie engentzet.
ain klar manstrantz an allen mackel,
des sunnes khepfs, des geistes tabernackel,
der hochsten weishait in throno
lucerna, scheinde fackhel,
dw pist das liecht, das ewigklich erglentzet.
dein khraft durchleichtet alle sin.
fein wol bewarte maisterinn
gotleicher lieb und warer min,
gotz menschait zart ain anbegin,
ein guldein reb, nach heiles gewinn
dw truegst den trawp des ziperwein
an argen pein, ain tranckh nach heiles khür.
ain zuckherprunn nach hails geniesse,
dw mandelmet und honigsaimes fliesse,
dw gotes palsemrisel, taw
durch lilgenplüed aussdiesse,
dw rosenstawd, dw edle muscatplueme,
aufgender klee durch wolgeplüete,
dw zarter margramopfel aller güete,
zwelff tugent reicher aneschaw,
dein junckfrawleichs gemüete
durchlewchtet ward nach deiner magettueme;
gütt deiner khewschen tugent art,
plüet rainer lautrikhait so zart
massiger zucht, gar wol bewart,
in senfter milt, gar unbekart
gotleicher forcht, gütig verspart,
in rechter parmung senft, diemüet,
dein tugent plüet nach kawscher art so rain;
ein vass, darinn man conficieret
di medicin, dein natur, temperieret;
von orient edler saffier
gar maisterleich pallieret,
liechter karfunckelstain in goldes gimme.
was alle maister tichtent immer,
noch aller zungen rueff vermügent, nimmer
das thausent tail vergelten dir
deins hochsten lobes zimmer.
das laub, greiss, gras hiet engelische stimme,
planeten und des himels sper
khan alles langen nit so ser,
dein hohe wierd ist in zw her.
dw hochste maisterinn der er,
gar aller ding an widerkher,
ir khaines nie solch list gewan.
sunn, sternn und man geit gegen dir thunckhelnn schein.
val pistu, junckfraw, aller gnaden,
götlicher lieb, des geistes uberladen,
seit das pei dir verschlossen ward
in deines hertzen gaden
der aller hochste schatz der dreier fursten.
hoch pluender sal, der himel gleste,
ich spräch dir lobes mer, wann ich es weste.
maria, reine kewsche ard,
ob allem ding das peste,
dw gotes rosenpusch. nach geistes dursten
nein manet in den rosen lag
dein vater. khindes jugent pflag,
der alle ding gar wol vermag,
pracht uns den wunnen werden tag
und prach auss seiner gothait hag
drei rost; n zw ainem kräntzel ein,
dir kinigein stuend es zw preise wol.
man led zusamen die figuren,
pis enzüg, silben rede glanz gemuren.
die zal und word, acht ist der daill,
die allu red behuren.
nam unde word spurt man pei den dailingen,
zupund, fursacz, inwurff, die achte,
da mit man allu spriche, red pedrachte.
wol pehaltet schrifft so fail
kan bringen fur die pfachten,
die gunst und gunsten grund mit rechtem zwingen.
list allen dingen namen geid,
frist misset word, wie lang, wie weit,
da gar die ordnung aneleit
mit red, mit spruchen zaller zeit,
ir odlen halt; der kunsten seid
an ordenung sprich maister!, gnist
das saille ist der zier im nie zeran.
nam unde word ist red beginnen.
nain und ja, wa sich die pesachen innen,
lug unde warhait findet man
in allen spruchen, sinnen.
schlacht und gestalt, die list woll aigen dingen.
was sichtig ist, woll underschaidet,
aun understalt laidung auf mas oft laidet.
peslossen word peschaiden kan,
lidung, wa die nun laidet,
kan wol sich der gelegenhait zudringen.
dich, forme, wigt das reden dail,
sprich iedlich an das drite hail
und auch vernunst schrick an dem sail.
der ersten und das lesten gail.
suß wirt beweisset lieblich mail
mit red, mit spriche. das muß ich
erkennenlich. set nur die schrifft gezam.
mit rede jagt urdail der sprechen
und sind das recht sam palsames gerechen.
recht unde recht underschait dau,
wol zieret pund gebrechen,
recht sam ain pibergail sein lust florieret.
suß lachen die redeneplumen
sam liechte rosen, fliessen aus den gomen.
man spricht, der feiel werde plaw
der gunst zu erbe domen,
da von so speche urdailkraft wol zieret.
wie suß die red gehiuget sei,
die bittre scherff ist auch dapei.
si ist ir beder pluens zwei,
in aller farb ain maller frei
wol mallet silber, wandlet plei.
in aller gunst red schirmet hie,
mit listen ie gen zungen hail wol drit. ich lob ein reines weip so schone
für all die welt in diesem newen done.
ir togent swebet also hoh
in werdes lobes krone.
sie heisset< leitvertreib für sende sweren>.
sie ist der zucht ein flüssig prunne,
ir glenstet wunnegleich der selden sunne,
sie swantzet wol in eren do,
der clarheit wol ein wunne,
seint das wir neigen müssen und sie eren.
ir jungen plüt mit seligkeit.
mir hat fraw er von ir gesait,
das sie so lust perende clait
mit voller tugent an sich snait,
die sie in glantzer schawe trait.
sie glentzet sam ein engel zwir.
so schone wart doch nie kein leip. umbsich!
was man ie lobes jach den frawen,
die da der tot hat leider gar verhawen,
davon ich ir geleich nie sach.
für weltlich ane schawen
durch die eneas floch von ir so werden,
ob sie noch lebent schone were,
kuntwiramus, die susse, dar, achtpere,
und der man im zu kinde iach,
dem reichen terramere,
gen ir wer swach ir dreier schön auf erden.
der sunnen nimpt sie gar den preiß.
er lebt in witzen nicht so weiß,
das er volplumpt irs lobes reiß.
sie ist ein lebens paradeiß
und junger jar in tugent greiß.
sie trit auf eren strassen her,
die rein, die dar, mit tugent noch vil pas.
ja lobt euch mein gedanck, fraw minne,
dorinn mein hertze und gemüte prinnen,
das ir habt in ir steur gegeben
mein hertz und all mein sinne,
der man gar sunder wanck groß lob enplecket.
was ob der guldein ger mich tötet,
der offte mich zu steter liebe nötet,
den amor dadurch in das leben,
mein hertze, hat gelötet,
der mich pracht in den mut und da bestecket?
ach, minne, nim ir wieder war!
nach lieber, reiner, süsser nar
las meine augen zu dir dar,
zu deiner eugelweid so dar,
das ich dein hertz vind lieplich zwar.
das sei mein sennftes ungern ach,
das mir mit freuden wal gelang all da! wart, wie das pirsen sein betriegen:
das ist ein hunt, der nicht enkan den liegen.
auf rechtem pfat, werlich, der hunt,
des gelff kan wilt erkriegen.
meinn steten mut dir hin, der kan wal sichernn!
ich han funff strelein, die sint lüpich,
die wil ich einem setzen, der ist üppig.
ich triff das wilt all zu der stunt,
das es muß werden snüpig,
het es mit zisernn gessen pan und kichernn.
trit ich durch schiezen furbaß me,
schriet ich es klein als auf dem lei
und wer es sneller denn ein re,
ich schüss es, zwar es tet im wee,
und kum ich wiederumb als ee,
gewirbe, dar ein sein gelit,
mit spehem sinn, als ich nun pin der art.
zart anger sach man nie so schone,
und dennoch me in susser vogel done
man hort vil freude one zal,
all mit des meien krone,
mit speher plüt da er sich gunde verben.
der winder mus auch sein dahinder,
mit seim gewalt ist nue der mai ein vinder
der plumlein vein gantz uberal,
die macht der mei noch linder,
sich muß die haide nach der wunne gerben.
hie wart der winder im von art,
nie meien zeit versperret wart,
noch sih ich nindert graben part,
von plöder jugent alte vart.
bis offenbar frolichen, zart!
wal hin, her winder, es muß ie
zu rumt in pergen, das wart nie gespar!
got vater, got sei mein beginne,
dartzu dem sun zu dinst sei all mein sinne,
der frone geist erleuchte mich
mit seiner werden minne,
das ich in allen drein zu dinst müg werden
in diesem don mit spehen fugen.
sie sein ein wesen der natur so clugen,
ein got und drei person drilich
in der volleist genugen,
davon die himel wanten sich auf erden,
sie pillichen sein worden zam,
wie got die menscheit an sich nam,
zu einer reinen meide kam
her ab in diesen jamertam
mit seiner macht gar wunnesam,
der alle ding von nichte lie
werden; fur war sie leisten sein gepot.
vil reine magt, du schein der engel,
du pluende ros, ein werder lilgen stengel,
du balsams smack, du trones glast,
lebendes tawes sprengel,
du zukersüss so vein des himels dosen.
du wunsches wunsch, der eren wunne,
du froner gotes tempel, liecht der sunne,
vertrieben hat der sunden last
dein uberflüssig prunne,
in dem sich solche crafft mit dir erkosen.
sprich, spiegel eren ewigkeit,
dich hat got selber ange eit,
du pist die immer werde meit,
dein liebes kint dir nicht versait
trost, freuden trost ist dir bereit.
wo an uns nit sei lobelich,
das went die hilffe sein, wenn dein kint wi.
was machet sturme, streit und stechen,
was macht turnei, was macht gesang und sprechen,
was machet milte kargen mut,
was machet ellens frechen
von zagen, macht lob weit, was tut genuchte?
was machet nach dem tode wunne
der sel bei im, der sterren, mon und sunne
zu lobe laufen lie so gut?
ich sag es edeler künne:
das tut ir ritterschafft und meine zuchte.
bei im die zwei sie süllen han,
frei gar vor schanden, sunder wan;
sie mugen lange pleiben dann,
sie werden hohen preiß dort lan,
das ist den edlen lobesan.
lat ewer hertze nicht! da sei
von argem leit ewr lob und lait das mas.
ach, heil, und wie hab ich geweinet!
ob sich die süsse jungfraw des vereinet,
so das ir lieplich trost an mir
vil senden niht erscheinet,
so end ich trawriglich sam toraloye,
der vil verloß nach weibes lone.
in solchem dinst auch der von zamergone
starb, belidas, vor zicortir,
des halff nicht küniges krone.
sie tött durch minn den hector da vor troye.
wie tött ir, minne, werden so!
die veint ließ ir haben ro
und land den vriunt vil dicke so.
ir edlen, sussen frawen do,
ir sullet immer wesen fro.
weip, biß mit züchten! frölich hie
gar sicherlich ir augen mich ans ach.
o we verlorner zeit mir armen!
das mir verswunden ist mein langes karmen
und gab mir do nie trost noch rat,
sie ließ mich gar verharmen.
das was vergenglich leit, owe, fraw minne!
wie torst ir quelen mich in hertzen
so gar, das pro in seiner wunden smertzen
dartzu? der mangel mich nicht lat,
mein freud, die muß verlertzen.
hai unde hai, nun dint nach ungewinne!
pein went von gantzen schulden gar
vein plick auß spilenden augen dar.
ir lont mein hertze liplich, zwar,
das get von aigen sinnen dar.
sol ich sust ennden trostes par,
so duld ich pas denn kurtzegrein
ein sterben, denn sust geit verloren streit, io!
ich darff zu rechter not gar drate
mir helffe got noch von der ungenade
zu irer huld des pit ich dich!,
ee es mir werd zu spate.
seint ich so spat alhie der minne warte:
wes liebet mir ein wer so sere,
der ich pin so gerechte nimmer mere?
leid ich das also williglich,
so wer ich schimpffes lere.
nein, ich enkan, und wenn sie wil, die zarte.
sinn han ich, der ist krefftig ler,
minn kan ich werlich oder mer,
denn wie sie wil, die süss achtper,
so muß ich, seint mich hat ir ger
verwunt. des ampforatis ser,
leviatanis ungewin
bestet gar drot: ein weip denn tot tut mich.
frei krefftiglicher zwanck erzaiget
wart: wenn die minne thut, wenn sie sich neiget,
ir zwingen ist gar manigfalt,
des manger wirt geveiget,
des red ist also kranck, die kumpt zuhande.
es wart gesehen an gemerete
und auch an dietereich von latrisethe,
an isruhart es auch geschach,
der starb durch solich gepete,
es ist hie sam an zionacolande.
wie laute schrai der troyer schar,
die minne hat die schulde gar;
an ampfrotas geschach für war
der minne clag; ist offenbar:
sie zwinget beide her und dar,
da ist vil manger an das k nie
gefellet, und im nie gelane dapei.
ja, so wer alls mein leit verswunden,
ob ich es hiet von irer lieb enpfunden
in rechter lieb gar tugentlich,
davon mir freud wart funden.
mein freud, die ist gar preit und freudenreiche,
ob mich ir umbefang beschleusset
und mich ir lichter augenplick anscheusset.
mein sendes hertz besweret mich,
dar in die sorge deusset
und hillet immer nach ir stetigleiche.
vil hertzenlicher lieber leip,
wil du, mein hertzenliebes weip,
all meiner sorgen leitvertreib,
und gib mir freuden sunder keip,
vil freuden in mein hertze schreib:
< du pist, ampfroatas, am zi
für war, bei deiner wirdigkeit allda!>
wer halff adam auß not im feure
der hell? wer kam her abraham zu steure,
da taldeor der kunig stunt?
wer halff, das der geheure
isack an tot kam von dem swerte?
wer halff auch jacon von esawe?
wer halff joseph von bruderlicher untrewe?
wer halff jonas auß visches slunt?
wer was, der ane rewe
halff? wer her lot von sodoma ernerte,
wer israhel von gelfoe?
wer jat her moises also e
durch sein gepete und durch sein flee
von grossem, engestlichem wee,
ertrencket pharao in dem see?
wer halff her david furbaß mer,
das er golias pracht gar drot in swer?
nu sich, wer halff vil fro von swere
judit, das sie das haupet nam so here,
kunig olofernes abe slug?
wer halff von lugenmere
sussanna, do mit dro zwentziugen stunden,
die sie vil felschlich uberkamen,
und wart doch frei? wer daniel mit namen
halff von den lewen wol mit fug,
das sich da muste schamen
der kunig, das er in lebendig het funden?
was halff janas auß visches munt
( pas wart geporen und gesunt)?
wer halff paulus auß meres grunt?
wer halff sant peter in der stunt
von vencknuss? ist mir worden kunt:
got, der halff in an allen haß
und hilffet uns auch spat und da - tzu fru.
er - parme herre crist, erparme
dich uber uns und hilff uns von dem harme
der sünden, losen missetat!
hilff, das wir nicht erwarme!
mit dein genaden frist uns lieber vater,
sun und geist, einlich, drivaltig,
hilf herre min, seint das du pist gewaltig
uber alle ding frü und spat.
dein gnad ist unbezaldig,
war got und mennsch, du pist einlich zu gater.
kein sunde mag so groß gesein,
vein wirt sie von genaden dein,
du dilgest tegeliche pein.
das ist an in wol worden schein,
die vor gezalt hat der munt mein.
dein gnad die tut uns hilffe schein,
also in kurtzer zeit uns prist nicht mer.
fron war johannes ewangliste
uff gottes brust entnuckt in kurtzer friste.
er sach ein got, personen dri:
geist, vatter, son und criste,
er sach herlich dabi die reine meit,
sach wie die meit den son umbgurte
und wie der heilig geist ir hertz dorchfurte,
er sach ein wort in taugeni,
den vatter on geburte,
er sach den ein, mit im verstrickt die beid.
ein wort mit drin person sich swang,
sein wesen hat nit anefang
und hat auch nimmer abegang.
der gotheit starck nie misselang,
in iren bunt mocht nie kein wang
gebrechen in, die gotheit fein zuteilen,
( in fürem schein herlich), in dri person.
ein wort in got ist wort gewesen,
gotlich bi got in siner gotheit zesen,
wisheit, gewalt, sterck aller macht,
mit crefften ußerlesen,
als uns bewiset dort sin taugeni.
uns seit johannes, adalare,
wie got den son ewig in im gebare,
ee es was weder tag noch nacht;
da was er also clare,
biss er beschuff die sonn und mon so fri.
da got in sim getrechte sass,
( wa er nam gotlich zirckel mass)
und er ie in der gotheit was,
im geist johannes auch sach daz.
im schein als dorch ein spiegelglass
die gotheit her sach er also gedriet
und ewig fro den hochsten hort so vein.
er hort der engel tön signieren,
die kore nün rilichen iubilieren.
er hort die gotheit kosen schon,
zertlichen disputieren,
geist, vatter, son so fron, die dri in einem.
er sach drivaltig got einvalden
und wart doch keiner von in nie gespalden,
er sach ein got und dri person
ein ware gotheit halden,
er sach die dri herlich in ein herscheinen.
in im so ist der heilig geist,
minn unde heb natur sich heißt,
ein hecht in der gotheit volleist
herschein im vatter allermeist;
johannes in die himmel reist,
sach die gotheit in richem sinn herschinen
dorch seraphin, den hochsten tron so her.
clug sach johannes, helt, zu rate
geist, vatter, son in siner trinitate;
vier und zwentzig alt herren gut,
in siner maiestate,
die han die dri herwelt in iren räten.
johannes, der sach auch noch mere:
daz firmament, planeten und die spere,
do er hoch in die gotheit wut
nach heilgen geistes lere
und im sin geist von got tet schon bestäten.
ein liecht, daz sach johannes fron,
schein dorch den geist und dorch den tron,
was ie enzünt im vatter schon.
daz hecht ist aller hecht ein cron
und hat sin craht von drin person
und hat durchlücht die welt gern ein, zu troste
ein juncfraw rein daz hecht bestelt und trug.
vin sach johannes fri ir pflegen
der reinen meid mit einem küschen tegen.
ein edel helt was uff dem spor,
was bi der meid gelegen.
dri fürsten her hant bi der meid geslaffen.
der vatter liess sie lieplich grüssen,
der son begund sie minniclich umbsliessen,
der vatter sleich den zweien vor
und tet ir hertz durchsüssen,
der heilig geist begund die meit umbzaffen.
dri fürsten hant die reine meit
fri mit der sonnen gantz becleit,
die mon under ir füss gepreit,
als uns johannes des bescheit
und auch apockalipsis seit,
und sie die gotheit nie verlie
auch dort und hie die hiemelkeiser in.
wilt du, mensch, tragen aller bilde
volkommen gnad, so für an dinem schilde
die martel cristi, dines herren;
dir wirt sin liden milde
und mögen got gefallen dine werck.
betracht die wurtzel und die früchte,
mit eim nachvolgen vinst du gantz genüchte.
ich sprich, daz on der früchte kern
daz liden wenig tüchte,
als er zu metten ging ann oleberg.
nu folge nach dem herren din,
fru gang mit im, betracht die pin:
der blutig sweiß, daz fahen sin,
er slüsst dir uff der barmung schrin,
dir wirt vom stam der früchte schin:
begriff nach warer frucht der tugend leben,
so daz dich gantz der weite schal befilt.
gedenck daz bitterliche binden,
dorchgang die pine, laß dich jamer vinden:
daz blut uß zu den nageln trang.
wil daz din sel enpfinden,
du macht wol sencken dich mit im in not.
darnach zu prim mang falsch besagen,
vil starcker halsstreich wart uff in geslagen,
der besem und der geiseln swang,
die crone must er tragen,
al zu der tertz ein zepter man im bot.
er was ein küng, sie hetten war,
zerstach die cron sin hirn im gar,
durchspuwen wart sin antlutz dar,
von blut und speichel missefar;
der streich warn tusent sunderbar,
von den er mange große ser enpfing,
darinn verbuoch der purpel sich mit we.
ach reine sel, vernim den schmertzen:
fünfftusent fünffhundert viertzig, on schertzen,
und funffe warn der wunden da.
laß dir auch gen zu hertzen,
daz man sin cleit mit grim im zarte ab.
darnach bedenck der juden schrien:
< rach über in!> und daz sie wolten frien
den schalck barban und muste so
sin crütz uff in gedien.
sich, was, wo, wie und wer gelitten hab!
do leit er an der morder stat
so große bitterliche not
von heiden und der jüden bott;
auch leit für dich din warer got,
der din fleisch im geeigent hat,
uff daz er dich mit sinem tode friet.
er trug daz crutz, die menscheit im was swach.
jhesus wart one schertz gehangen,
als sich die sehste stunde het ergangen,
mit also harter, swerer pin,
daz mag kein sin gelangen.
ja, daz all sinn, ein hertze mocht umbfan
sin arm getonsen und gerecket
und auch sin fuß den luchern zu gestrecket!
sünder, ob daz gemüte din
diß jamer nit herwecket,
bist ursach, daz dir wirt ein swerer lon.
ach, dise pin, die was so hart,
swach wart sin edel menscheit zart,
kein lid bleib gantz in siner art,
( die propheczi erfüllet wart)
ret der prophet vor langer fart:
< sie zalten sin gebein>, er sprach im salter.
wer ist der nu, dem diser smertz tut we?
ach zarter herr, dich müt die schulde
fraw even, darumb bit du mit gedulde,
wann du hast uns verfluchten schar
bracht in dins vatter hulde,
mit dinem türen blut hast du bezalt.
der mort, den eva het gestiftet,
davon alls menschlich künne was vergifftet,
der biss dich, reiner meide bar,
hat an daz crütz gehefftet.
o lieber herr, din minn den haß vergalt.
der herr leit für den knecht den tot,
verschuldet het der knecht die not,
sin herr daz leben für in bot
und goss für in sin blut so rot.
da mite(...) uss der helle sot
die welt mit dem geding hat erherloset,
halt er die zehen bot und tut dar nach!
sich hin, wie hart noch zwingt der valle
vil seln, daz got und mensch starp für sie alle!
für adams apfel süssikeit
tranck er essich und galle,
do er am crütze hing für unser not.
sie gaben im myrr in dem wine
vorhin, ee daz sie im mit großer pine
ab zarten sin vermaset cleit.
nu bi dem wart in schine
nu merck!, wie frisch sin lip von blut wart rot.
hie stunt er nackent blutigvar.
die muter kam, die in gebar,
mit großem jamer bot sie dar
ein tuch, als er stunt offenbar,
wart im bedackt sin schame gar.
o wie pinlich von im wart sie gestossen.
we mir, die scham der herr enpfing für mich!
der herr am crütze wart herhaben,
mit grimm gefelt, in einen stein hergraben.
frisch blutes beche von dem swal
der nagel wunden gaben.
o we der not, daz zarte hertze leit!
er hing im lufft, hoch der erden,
daz der verunreint lufft mocht luter werden,
der trübe wart mit adams val.
in solicher geferden
von bluttropfen wart rein die erde breit.
wo wart so hart ie lesteri?
so tut man lesterliches fri:
gut, spiss und ruwe wont in bi,
die lest er minnent dise dri.
went iman, ob es auch hie si?
nein zwar, er trat die kelter da alleine,
des lidens last lag uff im harte swer.
merck, edel sel, ger huld von ime,
hie ist erslagen abel in dem grimme,
isaac von dem vatter sin
gebunden, daz vernime.
sich, wie daz lamp on schuld sin ende nam,
als uns die alte ee bewiset
in einr figur: diß osterlamp uns spiset.
hie stet der küng, der herre din,
sinr eren gar verriset.
sus gelitten hat er an des crutzes stam
mitten der schecher. uns und got
quit macht er und gesunt die not.
der mittler sich dem vatter bot,
als paulus hie gesprochen hat.
vereinget was der ewig rat.
als uns am holcz verwunt der bitter slange,
suß überwant ern mit gedult in sterck.
pilatus schreib mit hon sin wesen:
< jhesus, ein küng der juden>, wart gelesen,
< von nazareth was er genant>.
wer wil der sel genesen,
der sol geblümpt gar schon in tugend sin.
nazarenus spricht:< blumen auwe!>
got unde mensch vereint in himmeltauwe,
ein herr, ein küng wirt er bekant
den, die sins lidens schauwe
al tegelich dencken, siner sweren pin.
reich an des crüczes oberst ort
zeichent uns offend himmelport.
daz underst teil zerstort den mort
der hell. daz zu der lincken fart:
von rü die sunde wirt zerstort.
zur rechten hend: genad wirt weich und linde.
wer ist on schuld in rü, der wond im bi.
e wige wisheit ist betöret,
vil smeher wort in spot werden gehöret:
< pfuch dich, wolst du gebuwen han
den tempel gar zerstöret,
sit du so mechtig bist, so hilff auch dir!
bist du messias, des wir warten,
so lose dich selb von disen pinen harten
und gang vom crutz her zu uns stan,
so werd wir din bekarten,
loss uff die dinen bant, so glauben wir.>
hie spricht jheronimus vor war:
< sie lugen uff in felsche gar.>
vil großer zeichen offenbar
hett er bewist der gantzen schar
in totten wecken, libes nar,
und hetten doch der warheit nie gelaubet,
darumb der falschen juden was da me.
im salter stet:< wolt hie gesigen
am crutz> hat isaias nit geswigen:
< ich han min antlitz nit gewant
von den, die mich verspigen
und die mit laster rieffen wider mich.>
diß alles hat der jud gelesen,
dannoch ist er verhert in sime wesen;
mit dez rat, der all lugen fant,
meint er gar wol genesen.
da wart schin ires vatter werck in glich:
sin spottent auch da offenbar
pin lichen aller iuden schar,
darzu die heidenschafft für war,
mit spot smehlichen rufften dar.
der her vergab in allen gar
und bat getrülich für sin vindden vatter.
zorniger mensch, die lere die vern im.
nu diser bett wart er geweret,
daz da von wart achttusent mensch bekeret,
also uns der zwolffbotten buch
die warheit hat geleret,
die in der ersten ler sant peter tett:
< o mensch, also mustu vergeben
gentzlich, daz nid und haß in dir nit cleben.>
dustu daz nit, der ewig fluch
wirt dir für ewig leben.
eia, vrist dich, vergib, rein wirt din bett.
bist du ein cristenmensch genant,
ist dir sin cristenler bekant,
der volge nach also zu hant.
tust du des nit, du wirst gemant,
daz du den namen hast geschant,
daz du nit hast gelept nach cristenlere
und doch sin erb, sin rich begerest du.
herczliches we wart nie vergessen,
waz jamers het daz meitlich hertz besessen.
der knecht wart für den eingeborn
zu son ir dar gemessen.
der wehsel bracht der lieben muter pin.
der schacher wart von rüw enpfangen,
die gottes fründe warn mit leid umbfangen,
als der propheten sprüche warn
ein teil an im hergangen.
der geist was in der hant des vatter sin.
daz müterliche hertze qual,
naß wart sie von des blutes swal,
daz von dem herren ran zu tal.
wie hart erarnt sie adams val,
ir jamer, der was one zal.
sie wer doch selber für in bas gestorben,
wan daz sie solt ansehen disen smercz.
wiß, alles ist on wonnemere
ir jamer, pin und auch sin liden swere,
so daz kein munt ußsprechen mag
nach aller schriffte lere.
es clagten sonn und mone dise not.
lufft, erd und stein hetten mitliden,
all schöpfte clagt irn schöpfer zu den ziden
an der verfluchten sündig sag:
der nit die sünd wil miden,
für den hie leit der herr allein den tot!
die totten giengen uß dem grab,
wie der prophet gesprochen hab,
der tag was aller freuden ab.
des heilgen crützes schirmestab
si unser tummen sinne lab.
wan gotlich gnad wart sünder nie verzigen,
wer dise not betrachten kan mit fliss.
(...)
(...)
in hercze und speiset
euch, magt jung, daz eu lende
der nam, daz ir icht hoenet
die eren reichen weibe.
vor got wert ir gelobet,
ob cheusch, zcucht, mazze euch willet,
und haizet auch wal gevieret,
wont euch pei stete, scham.
vor war, hie mit ir schuldet,
daz engel ir geleichet.
weip, allez hordez ein horden,
leip, lieber leip, ein liebe,
vortreipe in herczeswere!
scheip aller selden selde,
stunt aller wunn, ein wunne
und ganzer vreude ein close,
ein gimme op allem golde,
fein leuchtig liecht, ein pilde
ob aller creatiure,
an wirden reich gechronet,
schonet liepleich dem gepere,
op allem glancz ein tolde.
pran ie dem weipleich orden
in minnen suezem fewre
so zertleich, treutleich, lose?
auch wirkest under schilde
clob minnen, herczen ein diebe.
du minnen brende sunne
auf roselechtem velde.
sust, weip, dein lop hie donet.
des la dich nicht vordriezen,
wes dir mein munt bekennet,
ein ves, nistetich claine
gnes nindert in deinem herczen,
so heldes du den gral.
vro, ho in swebender wirde,
durchleuchticleich be(...)
(...) noch meine(...)
(...) von dir vir(...)
(...) anders wei(...)
(...) stete allein(...)
(...) besunnet
si(...) diezen
mi(...) nicht glich(...)
(...) so wunnen(...)
(...) sei als teur(...)
(...)
(...) wirdicleich(...)
(...) mag leicht(...)
(...) tummen w(...)
()
tot müste sin sin bliben,
swa daz geschicht mit heil.
komt sie mit liechtem schine,
fromt sie im friuntlich list.
daz riche uz siben münden
maz ie sin kür mit kreften:
da laz den beheim schenken,
waz tut dann der von pfalze,
her truchseze eren vol?
der marschalc ist von sachsen;
sol sin ein kamerere
wol brandenburc, der herre;
richt mainz in tiutschen landen,
des riches kanzeler.
der kölner bischof denke,
waz im zu walchen were:
wes kanzelt er hie friunden?
trier, laz uz dinen handen
des riches caplan wachsen,
daz rate ich nicht zu verre.
secht, pfaffen meisterscheften,
wer künig wesen sol!
< ez walze, swar ez walze>.
des jahet ir mit ger.
vil hoher got, ie werde
hil lut wit unde breite!
vin wil daz herze in witze
ziln lob dir, hohe ere
rich, fürste sabaoth.
glich vater, sun mit geiste,
vin, dri persone kreftig,
din gnade uns hie schenket
salvator ho gepriset,
der werlte bermiglich.
strich an genaden hitze,
so daz min sin nu scheftig
halle in gotlicher gerde,
wan sie uns rechte riset.
alpha et o, nu leiste,
daz ich blibe unversenket,
herlichen, schone geleite
din hertiglicher tot.
() o adonai,() mere
du heil uns, vater rich.
o ischiros, gewaltig
dro und des tiufels morde,
baz, so er din erschricke,
fro ich zu dinem riche
kom, tetragrammaton.
from mache mich in tugende,
daz mines sinnes arke
baz uz der sünden flüte
gezücket werde: so reine
was künig altisonans.
ganz minen sin durchblicke
altissimus, der starke
ste, sünder manigfaltig,
daz ich den bruch beweine,
den ich begieng in jugende
in tummes sinnes glüte,
daz() ich der engel horden,
daz himelrich so fron,
vin schouwe an ewigliche
din antlitz luter, glanz.
grunt aller selikeite
bunt alles heiles willen,
din munt, in süzer wise
funt mag kein sin durchgründen
bist du, atanatos.
crist, swer an dine wunden
mit ganzer ger gedenket,
schrit, mane mit sinnes werken
() sie creftiglichen fliezen,
als() do din marter was.
laz uns din barmunge risen,
daz wir icht sin versenket.
messias uns bereite
und() minne in daz herze gieze,
daz wir in richtes stunden
nicht komen zu den lerken.
laz uns din barmunge stillen,
nu hilf uns, o theos,
din blut wasche uns von sünden,
() daz wir dich schouwen baz.
git iu ein guter rete,
sit sicher, hohen herren,
so lit da triuwe und ere.
wit sit ir des getiuret,
daz spriche ich offenbar.
swaz rete ein valscher bringet,
die komen uz swachem grunde,
swie suze si sin losen.
ieslichez obez man smecket
nach sines stammes art.
warte, ob ich rechte lere:
ez quamen uz ir munde
nie valsch noch kein unstete.
() swa guter fan mein decket,
der stein ez davon twinget;
den heget() mit den rosen,
() swer meine tat versperren
da welle, daz ist war.
swer aber sich astiuret,
der vert ein böse vart.
vür - ste, ein name gewaltig,
mür si im al unstete,
ein tür der grozen eren,
kür rechtes und gerichtes
zimt im zu sachen wol.
nimt ein fürste ein unfugen
an sich, daz lit nicht schone.
man sol kein fürsten irren,
daz understan die wisen
vil billich nach ir mut.
gut solte ein fürste meren,
so würde im lob zu lone.
wirt im ein urteil faltig,
ir kunden und ir grisen,
ir edelen und ir clugen,
die sich den schanden virren:
baz zimt der tugent wete,
rein fürste sin ere sol
ein spiegel angesichtes:
() so ist din ere behut.
mir wirret an den hösten:
ir sit nicht edelheftig,
vin zwir. in eren pfachte
schier ez solte ende vinden,
daz ir lat slichen hin.
waz mag die fürsten tiuren?
ein edelhaft gemüte
rein, alle sache zeigen,
vil nutzes do erwerben:
da denket ir fürsten an.
man vint in aller achte,
daz edelhaftig güte
ie bringet richez trösten,
so lazzer mut verderben
an herren ungehiuren:
die sullen sich hie neigen,
wil ieman erenkreftig
sin niden lazen sin.
() sich, schanden meil muz swenden,
swer edelhaft sin kan.
o weip, traut veiolgarte,
hoh swebt deins lobes krone
me, so(...) das sich vil wunne
jo zu der seiden stricket,
pach aller süssigkeit.
ach we, ich nach ir prinne
sam in der glut ein sinder!
kam mir ie weip so here
in meiner sinnen vesten?
nein, des enwaiß ich nicht.
licht, werde spigelsunne,
seint ich vint trostes ninder
ein, des ich zu dir warte,
hilff mir der swerung gesten
durch susse deiner minne,
ee sie mein leip versere.
hin wirt in steter sone
ge füret sendes leit,
ob mich mein liep anplicket;
lob, werdes angesicht!
do olofern mit grimme
so krefftigleich erwelte
zit, hohes künigreiche
jo er bezwang mit streite,
das sie im zinses pflagen.
was halff sein preite menge?
ein weip in doch erquelte,
kein helt kam im zu troste.
das kam von gotes state,
do in judit betrog.
och was ir mut geleiche,
den ir got selb erwelte.
fro da mit linder stimme
kam sie zu irem rate
und liept in rechter lenge,
betulia erloste
pas: vletzet auf dem velde
mit grosem schall da lagen,
die sie von freuden leite,
wie sich der arge zoch.
pit - ius, über wone
trit uz der infel werde,
din strit, din arc gebere
mit rechte nicht kan volgen
dem edeln krummen stab.
wem sol ich dich gelichen?
des basilisken erge.
wes sitzest du so nahen
bi hohes küniges siten?
pfu, phi, du stenkest in.
hin, daz din schande vere,
dim falschen lip ein scherge!
nu, künig von babilone,
den tücke uf ochsen riten,
den man zuhant gunde richen,
du kanst wol miete enphahen.
fri bit ich, ane geverde
()
()
des, swenn ich verre bin.
ich lob in hohem prise
dich, gottes mutter werde.
tu mich der sünden one.
sich an dis grosse güte,
die got mit dir begie:
wie er dich darzu wihte,
daz er uns wol gereche,
was er dir lop und ere
hoch gab ob allen frauwen
und ob der engel schar,
gar schon und wol getane,
umb daz uns nit gebreche
dort in dem paradise.
doch ich dich da müs schauwen,
daz hilff mir vil gedichte,
du solt dich zu mir keren!
nu los uns usser swerde,
hilff, maget, dort und hie,
von helle mich behüte,
wan ich von hinnen far.
sol ich der minnenclichen
wol singen unde sprechen?
ja dol ich von wunder.
zol, zins und all min swere
hat s mit gewalt in wer.
rat iman, daz ich swige?
nein, ich wil fürbas singen
ein stund, die mich hergötzet.
wie wol daz ich verdulde
gein ir, waz sie mir tut!
frut wurd ich singer, munder,
um daz da mocht gelingen
mir armen, sünden richen.
sie hat on all min schulte
der sorgen last ein zwige
her in min hertz gesetzet.
da tar ich mich nit rechen
gein ir, sie ist zu her,
min sin ist clüger mere!
fin hat sie uns in hut.
thron in des hohen clusen,
cron, in die kör gecronet.
der lon, du richterinne,
schon ist an dich gesetzet
krantz der nün köre gar.
gantz lop si dir gesprochen!
dr het dich umbegriffen,
der sich zu dir wolt pflanczen,
so mit al richem kunne
bist an der siten sin.
min starcke helfferinne,
leit uns uss jamers schiffen!
krist wolt bi dir behusen,
da du uns helffe gunne,
die eva het zerbrochen,
zertrennet und zerschrantzet.
ser was sin lip verhonet
umb die verlornen schar,
sie hat uns daz ergetzet,
die widerbringerin.
jung son und alter vatter!
dung ieman fromde frage
der sprung, was sie getaten,
hunk ieman, der nit glaubet,
daz einer si die dri,
bas drifaltig personet,
ie wesend und on ende?
wie er all ding wal zircket
und in die kore richtet,
wer dez gelauben pfligt,
wigt nach dez geistez rate
got in des priesters hende.
der drit uff einem quatter:
wer sich da wider pflichtet
und ist nit hoch gecronet,
wer sich dahin wil mugen,
wer sin nu si zu trage,
der tu sich freiden fri.
kristall der welt ein haubet,
list im nit angesigt.
got wolt sich lan besniden,
bot nuwe und alt behalten,
zu drot wart er gefüret,
spot lichen da gehandelt,
von jüdeslicher diet
nam er im dodes sorgen
hie under menscheit schilte,
die gotheit waz verdecket,
biz daz drie fallebrachten,
dar umb er kommen was.
hass lich wart er gerüret,
sie begingent groz unmilte
zwor, walten in nit miden.
uff sinen lip sie sahten,
daz liecht was in verborgen,
davon ir nam noch smecket.
nu wordent sie verschalten
mit dem, der in verriet;
er hette ez wal gewandelt,
war umb det er nu daz?
du hoher got gedriett
zu dir in disem done
so ru min flee erklimmen,
nu höre min gedencke
vil süsse drinitat.
zil ich dich in min hertze,
daz es sich uff entslisse
baz gein der woren minne,
so blibet an mir wernde
din gunst rich unde zart.
wart, obe ich it erstumme,
daz mir din geist ergiesse
sin helffe! baz gefriet
mit der genaden bermde
so kompt min geist uz smertzen
der sonden uz und inne.
fro komen wir in throne,
daz waz des vatters rat,
der son gab im gelencke,
er halff uns an die fart.
magt, aller engel frauwe,
dagt in der himmel kören
dich wagt din mutter anne,
sagt jochim, daz er were
din vatter, du sin kint!
min sin dich nennet muter
al mechtig. criftig immer
stal ave der nature
den dritten usser drie.
daz wort gebar got ee.
me lobes ich dir spanne,
der gotheit uberzimmer:
waz wiltu, ros in tauwe,
ein gilg uß jerachie?
zu dir barg er sich, guter,
wolt eren bruch vermuren
sich, wer mocht dich bas hören?,
der got was ie und sint,
den du, ein meit, gebere
menschlich on alles we.
thron in des hohen clusen,
cron, in die kör gecronet.
der lon, du richterinne,
schon ist an dich gesetzet
krantz der nün köre gar.
gantz lop si dir gesprochen!
dr het dich umbegriffen,
der sich zu dir wolt pflanczen,
so mit al richem kunne
bist an der siten sin.
min starcke helfferinne,
leit uns uss jamers schiffen!
krist wolt bi dir behusen,
da du uns helffe gunne,
die eva het zerbrochen,
zertrennet und zerschrantzet.
ser was sin lip verhonet
umb die verlornen schar,
sie hat uns daz ergetzet,
die widerbringerin.
goß geist daz wort von himmel,
floß nider uff die erde
in schoß der megde, libe.
groß wunder wart beschaffen:
got wart sins kindes kint,
bot gabrielis kosen.
der kam in hoher minne,
er sant in zu der reinen
bracht gabriel, der engel,
schon vor der meide munt,
und maget wolt sie bliben,
daz schuffen gute sinne.
fron, luter als ein simmel,
mit geistes federkengel,
so schreib er die gelose:
got wolt uns selber meinen.
schinparlich kam der werde,
da man genade fint.
lon hab des engels claffen!
schon er die botschafft kunt.
an hub gewaltig keiser,
man sach den tempel bauwen,
davan es wart gezeiget,
stan solt der tempel feste
gar immer ewiclich.
phar on hiess gatter fragen,
wie lange der tempel weret;
die gatter alle sprachen,
aß biss ein reine magte
ein kint on meil geneß.
dez freut er sich und neiget,
die gotter worden geret,
sein glaube wart gar heiser.
waz trost er da bejagte,
daran wart er betrogen.
der tempel wart zubrochen.
ma ri, die himmelfrauwen,
gebar ein kint so rich,
der aller ding wal weste
mer, wann man von im leß.
das nom den kaisser wunder,
baz merckten das die wisen.
ot waz got damit meinet,
las man im an dem buche.
ein meinster, der es fant,
sein munt die schrifft betüte:
man sach den tempel fallen
an in zu einr urkunde,
wie daz geboren were
ein kint von einer meid.
leit het der keiser, weinet,
man sach sie alle gallen,
beid frauwen, man besunder,
hie umb die großen swere,
die heidenischen lüte.
wie zu der selben stunde
got ließ den tempel risen,
do crist kam uff daz lant,
ir glaub wart in ein fluche,
mir daz die schrift ußseit.
end nam des tempels ziere,
wend sicht man noch da stane,
so kent irs bi der müre
rent. zu der selben stunde
stein bi der müre lag,
clein was er dorch ein zeichen.
wer möcht daz wunder hefften
der groszen abentüre,
as got in allen dingen
ja ungelauben wert?
fert regen, wint und schüre
mit also großen krefften,
wa got wil, hin so schiere,
daz kan er wol volbringen,
dem sünder buß zureichen
uß heißem fegefüre.
so muß die welt zergane
am jungestlichen tag,
erzeigt uns sine wunden,
der uns vom tod ernert.
kurcz wile woll wir pflegen,
sturcz man ie dann den sackell,
ich stircz uff sinen ballen,
wurcz ziert den edelnn herren.
hie horet min gesang!
die mercker sollent ringen,
ob man hab ein verdriessen.
lob sing ich bi den besten.
gut wort und guldin wise
stet eben unde gut.
tut ieman daz mißfallen,
des soll er nit geniessen.
sett, ich mich han herwegen.
git man mir nu den prise,
der sol mich nit vertringen,
ich wil in haben festen.
sich, kunst brinnt alz ein fackel
den finstern weg so lang.
gan, singer, von mir ferre
stan in ein besser hut!
zwen sint zu hauf gesessen,
den ist gesang zu singen.
ein en heist ich mich leren:
wen es get an ein wetten,
kint tonen faste mit.
gwint zuschen zwein der eine.
des goldes wart versprochen:
wes sum ich mich so lange?
fin wil ich zu in siezen,
zu kunst ich komen bin.
hin zieh ich wol mit eren.
ez wirt auch schier gerochen
nu, dem ist falsch gemessen.
sin wunderliches blitzen,
daz vorcht ich doch gar deine.
ich rat, er ger der stange,
clein mag im hie gelingen,
volg nach dem besten sit!
ich tru mich wol zu retten,
mich trieg dan all min sin.
ger ich sin gunst, ein kempfe
her schier uff mich gevalle,
stund er in richem done.
< zwer han ich im vergeben,
do mit er nider lit.>
so sollen mercker fragen.
wer rechte kunst kan mercken,
der ist gesangs grießwarte.
< nu swig du doch gar stille,
sprich, wer die kunst hie wigt.
sigt er mir an so schone,
(...)
ich laß mich nieman dempfen,
zu wissen stat min wille,
welt es uch nit betragen.>
bot kumpt von gwaltes arte,
dump ist er vor in allen,
krum rimen er dar git.
dez wil ich gein im streben,
wes er nu rechtes pfligt.
was ist die guldin wise?
daz kunt er wal bedencken,
schon saß uf hoher kunste.
bas hat er sie gemachet,
wan man sie kan verstan,
dan keiner wiß zu singen:
da sie nu war den lüten.
wa man kunst sol beherten.
sie messen eben, mercken,
ja darzu ist sie gut.
mut wil sie han mit gunsten,
alz ich uch wil betüten:
wa rimen stant zu prise,
hie sint sie von der stercken,
darnach kan nieman ringen:
man darff sie nit bescherten,
man kan ir nit gekrencken.
darfür wil ich sie han.
so doch min hercze lachet,
wo man ir rechte tut.
schon wil ich uch besingen
ton, der da< guldin> heisset,
fin, von den meinstern gelütert:
gan hin in siner ferte
han uff der kunste pfat.
schon wirt mir golt zu lone,
as er mir hat genennet.
has blibet nit verborgen,
sit sin gedicht so riche,
sin sinn entslossen ist.
list er in hasse rütert,
sin mut also bekennet:
in hass sin kunst herclinge.
mit ubermut geliche
vil dick git er im done
den abent und den morgen.
in zorne so er reisset,
so wirt sin kunst hie matt;
hoffart git uberherte
da her in kortzer frist.
solt ich ein krantz gewinnen,
golt far in richer ziere,
dis wolt ich mich bedencken.
holt sint mir sieben künste,
heiliges geistes ler.
teil ich min kunst in zweie,
so ist mir ungelungen,
wo man gesang sol kiesen.
hin tar ich nimmer fragen,
wann sang nit stat gelich.
ich wil mich dar nach lencken:
hat ieman bass gesungen,
dann noch wil ich besinnen,
in silben, rimen sagen,
die sint mannigerleie.
wer sie nit wil verliesen,
lies in dem ton gar schiere.
wes mut der kunst beger,
dorch sines hertzen tünste
wurch er die ler in sich.
wer sanges kron wil tragen,
der muß sinn munt bezwingen,
wie er die silben kenne,
her lich die melodie,
iglichem ton daz sin.
dick wirt gesang versumet,
darumb muß man in mercken
gar wol vor allen lütten.
hie mit man in uffhaltet
und ist sin hohster hort.
fort wil ich rime nennen
zwentzig, der heubet stercke
grunt wil ich üch wal sagen.
sie man in zehen spaltet,
einer den andern rumet.
also wil ich betüten
die stollen im absingen.
meßlich sich binden vin
noch sibenzehen frie,
doch clebrim. an dem ort
zwen cleben. an dem ersten
gen vier schon uff ein ander.
ie wenn der drit verblümet,
sten hinder im sol einer,
der sibenzehend bint.
ver nemmet hie den fünften,
wann in fordert der sehste,
dann siben und der achte
ver binden sich besunder.
wol heißt der nünd ein korn,
forn vierzen er rümet,
der eilffte uff daz beste
sol uff zwei heupt zum ersten.
mer ket zehen durch ein wunder,
der bint mit sinn, vernünften
den drizehend, mit machte.
die lesten zwen auch band er.
sich, singer, daz besint,
daz ir der felent keiner,
bloß nit wann vier geborn.
die heubetrimen teilet,
wie ir sie wolt behalten,
ston ie die stollen mitten.
hie einer wirt bewiset,
und der sin nit verstat.
kund ich es recht bescheiden,
so würd min crantz geblümet.
da von, ir mercker, leret,
von erst die zehen schribet,
vernempt absteig dabi:
i, der erst, bint den dritten,
der ander siben rümet,
der drit den ersten heilet,
schon vir den nünden tribet,
der fünft tut sehs becleiden,
der sehst den achten eret,
fron siben zweier walten,
der acht zum fünfften gat,
wol nün den virden spiset.
vollen zwei zehen si.
ir werden tichter alle,
wir singen got zu ere,
wol dir, maria süsse,
zierlich, gelicher wage
genczlich rim, silben gancz.
zwenezig und hundert silben
und sehtzehen nachclenge
künd ich in disem tone,
wann einer sin nit weste,
daz er es hie ußczelt.
helt, fliss dich richer grüsse,
hin für die maget prenge.
laß dir daz wal gevalle,
stand bi uns hie zu leste,
so uns der tot wil gilben,
für uns in himmeltrone.
sol wir dich loben, here,
geczieret ist din krantz.
nu hilff, daz ich in trage,
du maget ußherwelt. xiii.
wel man zu siner vrouwen kunt,
do er sie tougen eine hat,
lat er sie von im da czestunt,
das ir beschicht von im kein rat,
so sint ir sinne so getan,
das si gedenket:< böser wicht,
du hilfest doch die vrouwen nicht,
da von wil ich dich abe lan.>
was wiue das yr ere hueden will was wibe(...) ir ere hüten wil,
die wil ich raden of ich chan der wil ich raten, ob ich kan,
das zi die bueze scuwen wyl daz sie die buze schiuwen wil
vnde kiesen ws mannen eynen man und kiesen uz mannen einen man
vn gheue dem lijf zin hertz vnde moet und geb dem lip, sin, herz und mut,
zy en chan yr nicht bas bewaren sie enkan ir er nicht baz bewaren.
wil ze mit willen tsu ym varen wil sie mit willen zu im varen,
yr lieuer ere ist wal behuet ir lip, ir ere ist wol behut.
fy waer eyn reyne bederf wyf hi, wa ein reine, biderbe wib
haet lieflich eyne man ercoren hat lieblich einen man erkoren
onde hayt ym lief als zam yr lijf und hat in lieb alsam ir lip,
daer ist ghewonnen nicht verloren da ist gewunnen, nicht verloren.
keyn scade mach daer an ghescien kein schade mag daran geschehen,
waer die doghent minet zicht wa die tugent minnet sich,
das mach ich sprichen zecherlijch das mag ich sprechen sicherlich
vn muzen oech die wise gheen und müzen ouch die wisen jehen.
eyn bederft ma alle wanke ein biderb man an allen wank,
dar krenchet wybes ere nicht der krenket wibes ere nicht.
wyert hem eyn gruesen ha bedanche wirt im ein gruz, ein habedank,
das maecht al ziin truren licht das machet al sin truren licht,
vnde toyt alle goyt dinck des tsu bas und tut all gut dinc deste baz.
ich bidden dich vyllieues wijf ich bite dich, villiebez wip,
(...)
zo mach diin lof nicht w'de las so mag din lop nicht werden laz.
got grüesse die liebe frauen mein,
got grüess ir augen ze aller stund,
got grüess ir liechte wengelein,
got grüess im rosenvarben mund,
got grüess ir plicke, die tuent mir kund,
got grüess ir zucht, ir wirdichait,
got grüess ir tugent, die sint so prait,
got grüess si aus mannes herczen grunnt!
ein minichleiches violen blat
das machet niemer herczen not,
das ich aus allen rosen jat.
wirt si mir nit, so pin ich tot.
si geit vor allem balsam smack.
ich pin ir holt, des mues ich jehen.
wann ich sie froleich sol ansehen,
ir lob ich nit durchgründen mag.
frouwe, an dem bette sunder scham
soltu bi liebem friunde sin.
ez wart nie vrouwen man so gram,
tut sie im solche fuge schin,
ez muz ersenften sinen mut.
swa sich nu lieb gein liebe schamt,
da hat die minne nicht vol ir amt:
scham grozer liebe unsanfte tut.
vil edeler, süzer, starker got,
man bezzert wol gein dir ein ding,
daz dannoch ist der liute spot.
sich uf, getriuwer jungeling,
hüte dich vor ungetriuwer tat!
begast du sie, so wirt beschaben
din nennen, so du bist begraben,
swie dirz doch got vergeben hat.
swie stetes mutes ein vrouwe si,
sint ir geberde wilder site,
man wenet, da si wandel bi:
dem reizel volget lage mite.
sust ieslich ding sin zeichen hat,
da bi ez wirt den liuten kunt.
zucht decket dicke swachen grunt,
ein gut geberde wol an stat.
wip, sit du loser blicke bist,
als dich von art ist angeborn,
ich wil dich leren einen list,
daz wandel wirt an dir verkorn:
wis diner blicke nicht zu bald.
wan da du spürest zucht der jugent
oder ritterliches herzen tugent,
da wis mit blicken wol gestalt.
bei schönen frauen ein raines leben,
hastu der zwaier, immer wal!
wem die vil süesse das wolt geben,
der ist wal aller seiden val.
die minne entsleusset in so gar,
als er den wunsch im selber weit.
ir weipleich güet uns freude geit.
was man da liebes wirt gewar!
ein paradis der reinikeit,
ein zuckergarte der süzen tat,
ein schilt für allez herzenleit,
der anders nicht wan gutes hat,
daz bistu, frouwe, ein selig wib.
ja, wol ein gut gedanc ist daz:
ja wart nie man uf erden baz,
wan der lit bi ir wizen lip.
nu regens wunsch, nu tauwes lust,
nu nebels freud, nu summers trost!
all durch die engen brust gein brust,
so wirt das hercze sein erlast.
so wil chaines hercze von lieb her
(...)
so wil das hercze von liebe dar,
dazwischen geit die minne enttwer.
solte ein verlegen geteling
den frouwen also wol behagen,
der nie sin lip uf einen ring
gefurte() durch ein prisbejagen,
als einer, der lip unde gut
durch frouwen ere wagen tar,
ez si in schimpf oder ernstgefar:
daz were ein ungefüger mut.
der nu den esel tanczen lert,
darczu die chacze vischen wol,
dem ist unmaßen vil beschert.
der esel dunket sich wicze val.
was man dem toren vor gesait,
dem doch sein muet nach schanden stat,
wie mag sein immer werden rat,
den man von schanden dicke jait?
ich spriche ez wol uf minen eit,
daz in der werlde() nicht enist,
daz alle sorge und allez leit
vertiuren müge mit süzer list
baz dann ein rein, trut, selig wip.
ahi, wie wolgemut ein man
muz sin, swenn sie in lachet an!
den spiegel heize ich leitvertrib.
ir hohen frouwen, ir reinen wip,
ich han des recht, daz ich iu sage,
waz mag gedûren iuwern lip
ie baz und baz von tage zu tage:
daz eine von der andern icht
mit willen höre ein swachez wort,
sie schütze hie und decke dort.
daz ist ein suze zuversicht.
ich weiz nicht, waz ich sprechen sol,
nenne ich sie engel oder wip?
von mute ein engel,() spriche ich wol.
swenn aber des reinen wibes lip
mit tugenden wirket wibes recht,
beide engel unde wip sie si,
des namen lat sie nieman fri,
der name der ist ir eben und slecht.
wer rechter liebe pflegen wil,
das er icht wankels muetes sei!
widervert im eren vil
und wonet im recht liebe bei.
man sol der valschait wesen gram.
wer wil nach rechter liebe leben,
der sol unstete von im geben:
das ist der minne ein blüender stam.
seind das die hohe ritterschaft
der frauen ist und ward erdacht
es sei schimph oder in cristes chraft
und wirt auch nimmer mer volbracht,
so dünket mich vil pilleich wesen,
das guette frauen danken ir,
so wirt ir preis gehohet zwir.
guet ritter muess also genesen.
durch got swer triuwe in herzen habe,
der laze sie nimmer von im komen.
swer an der triuwe lazet abe,
der hat den scharfen tot genomen.
triuwe ist ein spiegel, den der man
vor im gein aller werlte treit.
triuwe ist daz himelische cleit,
daz uns got hat gesniten an.
triuwe ist der werlte bestez gut
und ist des himels hoher vrome.
ir edeln, sliezet zu den mut,
daz untriuwe icht darin bekome.
swelch herze ein untriuwe in sich lat,
meil unde flecke lat sie da,
würde er von tusent jaren gra,
daz er dannoch die masen hat.
vil edeler, süzer, starker got,
man bezzert wol gein dir ein ding,
daz dannoch ist der liute spot.
sich uf, getriuwer jungeling,
hüte dich vor ungetriuwer tat!
begast du sie, so wirt beschaben
din nennen, so du bist begraben,
swie dirz doch got vergeben hat.
weip, reiner keusche ein ingesigel,
weip, lieber lieb ein voller schrein,
weip, milte ein uberflüssig pach,
weip, steter stete feste ein rigel,
weip, süsser lust ein lustig schein,
weip, aller seld ein uberdach,
weip, crafft der creffte aller creffte gar,
weip, aller gute ein prunnen dar,
weip, edler wurtzegarte vein:
nie weiser munt hie wieder sprach.
o weip, du hoher eren crantz,
weip, aller zucht ein werder stam,
weip, rechter maß ein pluender ast,
weip sunder pruch, weip sunder schrantz,
von dir alle wunne auf erden kam
und alles wunsches ein uberlast.
weip, von dir müsse wir zu himeln komen
das hab ich in der schrieffte wol vernomen,
seit dein gebenedeiter nam
erglentzet und geit glantzen glast.
zwar weip, du pist ein friedeschilt
vor sender not. des wol uns, wol,
das du uns wardest hie gegeben!
weip, dir die maiste menge nun zilt,
du pist ein schule tugente vol,
des müssen wir auch in tugenten weben.
sull wir erwerben immer an dir hail,
so erwerbe wir auch des himels tail,
des ist dein trewe an alles mail,
sust heiliget uns dein reines leben.
ach und wee! des wintters zwingen
hat verdrungen der vogelein singen.
der ir ungelinge
ist leider manigvalt,
klegelich ist ir gefere,
hin ist alle mein gepere,
die nach hertzen gere
was minnigleich gestalt.
schawe, wie die haide,
walt und anger sich felbet,
reiliche eugelweide
von sender not sich selbet:
der letzte sin ist mein.
ach fraw, thu hilffe schein!
ei, wie lieb, wie traut, wie teure
ist die werde frucht(...) geheure,
der ich sende steure,
mich muß für eigen geben.
noch zwinget mich ir mundlein süsse
und ir minnigleiches grüssen.
so wünsch ich, das müsse
got fristen ir das leben.
nu warte, wie ich prinne:
so hat gesenndet venus mir, die küniginne.
mein leit sei dir gecleit,
nun hilft bei der zeit,
seint das mein heil und mein trost an dir leit.
minne, das las dich erparmen,
hilft in senndem leit dem armen,
das ich muß erwarmen
bei hertzeliebes prust.
all mein leit so gar verswunde,
wie ich mich in ir ermlein wunde.
freude unde wunne
hett ich nach hertzen lust.
weibes güt ich sprich an ende:
ja, meines hertzen wandel mich kan traurens wennden.
(...)
du vii selig weip,
des wunsch ich dir: an ennde fro beleib.
mir lachen plumen und der walt,
mir tauet sussiglich durch mein oren
der vogelein dönen und ir sanck.
wil mir ein weip sein wolgestalt,
so kan mich furbaß nicht betören
der snee noch des winters zwanck.
wie sie sich gen mir stellet,
wie die here sich gesellet,
in derselben lere ist alles das gen mir gefar,
was der mai und winter ie gepar.
dorch dinster, vinster nebels dicken
blicken sicht man grawen tach.
in den luften
ob den kluften
vogel schrien
unde krien,
singen iren sußen don.
< schon taghet es>, sus wart ein wechter singen.
< ich wecke, schrecke tzwen getrute
lute, so ich beste mach,
daz sie wachen
und besachen,
wie sie beide
sich vor leide
huten schiere. daz red ich,
mich kan min mut des tages inne bringen.
nu tzu fru din hinnevart!
wart tzu dir, zard,
daz werde gekart
din lip vil balde von hinnen!
( ich sprich: sich des tages schin,
trut vrouwe fin.)
dir machet pin,
lebest du nach irem sinne.
wand tzwar mir dunket, der minnen tzange
habe sie in twange.
daz sie jo lange
gerne walde bi dir sin.
gedenk uf scheiden dir, nicht triegen armes twange
und umbevange.
nim urlaub von der vrouwen din,
enslap nicht mere,
von hinnen kere,
der rat ist min.>
die vrouwe genouwe disse wise
lise eben da vernam.
sie wart munder
und nam wunder,
ob der wechter
sin gelechter
tribe in tages tones ruf.
uf stunt die vrouwe gegen ein venster, warten:
die veste gleste an dem trone
schone von der sterne stram.
sie sprach:< guter
wechter vruter,
la din spotten,
hanen notten
und ir krei betrieget dich.
sich hoher(...), schouwe die vogelin in dem garten,
wie die hie sint singens bar.
gar luterbar
der mane clar
noch schinet in dem gesterne.>
sie gie, lie den wechter stan.
an lieben wan
trat sie hindan
und sprach mit truwer werne:
< min gut geselle, dez himmels speren
sich nu verkeren,
sam sich nu meren
wil des lichten tages schin.
din hinnen scheiden kan mir wol min vreude zeren.
ich wil dich leren,
wann du solt varn, darumbe min
in armen blanken
gar sunder wanken
la dir wal sin.>
der werde swerde sprach:< in leiden
scheiden muz ich mich von dir.
mars, saturnus,
jovis, venus,
die planeten,
tabuleten,
luchten nach des tages schin.
fin vrouwelin tzart, nu laz mich von dir keren!
din ere mere ich beware
tzware wan daz leben mir.
wie durchgeilet,
ungemeilet,
vrouwe here,
blipt din ere.
von dir muz ich scheiden doch.
och, wurd ez kund, ez macht uns truren meren.>
< ei, hei>, schrei daz reine wib
< blip sußer lib
(...)
was prueder perchtolt hat geret vor manigem jar,
das wirt alls war:
ieczunt zu disen zeiten
sicht man di welte streitten
wider das recht zu aller stund in allen lantten weiten.
wo vint man künig und fürsten mer, die frid und sune machen?
der herren krieg, der wil die lant verderben gar.
ir nemet war,
wie si sich nun thunt stellen,
die faigen(...) ir gesellen!
des schent der deifel iren leib, di anders nicht enwellen!
ach herre got, das klag ich dir, di welt an treu ginnt swachen.
wie nun der leib auff erd gevar,
herr got, so nim der sele war!
die welt ist gar
an treuen par,
iedoch sol wir gedenckhen dar:
fur gots gericht khoment zwo schar:
die aine wirt jamers vol, die ander in freiden lachen.
got, der thet prueder perchtold wunder khunt.
durch seinen mundt
ret crist von himelreiche
so, sagt uns künftigkleiche
die ding, die noch geschechen sollen und geschechent tägeleichen.
hochvart und nüer sünde vil pfligt ietz der welt gemüete.
er sprach:< di schwert, die werden wider ainander gen.
man sicht aufsten
das khind, das volgt nicht mere
vater und mueter lere.
die alten sind der jüngern spot, wo ich der lant hin khere.
die welte möcht versinckn gar, wär nicht die gotes güete.
mainaider, der ist also vil.
nu merckht, was ich mer raten wil:
nicht raub, nicht stil!
khain sünt nicht hil,
sag si dem priester auf ain zil,
wann es ist nicht ain khinder spil.
der seiner sünt zu peichte khumbt: der fleucht der helle glüete.>
wo sind nun priester mer, als prueder perchtolt was?
neid unde hass
vint man ietz pei den pfaffen.
es hat got nie beschaffen
hoffart und grösser geitigkait, darumb sei wir ir affen.
si tragent uns pöss pilde vor, warnach sollen wir uns richten?
do secht nicht an die ire werch, secht an ir wort,
das ist der hort.
und thun si, wass si wellen,
vint wir si in der hellen.
das überwint wir nimmer mer, darnach sollen wir nicht stellen.
wir sollen so trachten, das wir khomen fur gotez angesichte.
maria, himelkinigein,
nun thue uns deine hilffe schein,
pitt für uns vein
dein kindelein,
wan es nicht anders möcht gesein.
so behüet uns vor der helle pein,
maria mueter, raine maid, wir haben zu dir pflichte.
ich stan alhie vor zarten frauwen reine,
wolt got, künd ichs geloben schon.
in truwen ich sie meine
und auch die meide wolgetan.
wo wart uff erd ie lop so rich gemessen?
künd ich ein lop vor zarten frauwen singen
gecrönet, daz ir ungemach
hoch von in müste dringen,
so wolt ich, alz der meinster sprach,
daz sich kein man gein fraun nit solt vergessen
mit keiner hande slachte not.
die reinen frauwen pflegen hoher eren,
und einer, der min huld nit hat,
der mir daz lop gein frauwen wolt verkeren,
den wolt ich hie mit mim gesange leczen.
ich stan den zarten frauwen bi,
die mögen uns alls leides wol ergeczen.
ein rein wip ist uffhaltung aller welte
zu aller zit mit irem fliss.
mit meinsterschaft ich melde,
daz frauwen sint noch hohers priss,
wan du es, wiser meinster, kündst bedencken.
die tumme welt, die wer vil schir zergangen,
hetten wir nit die reinen wip.
dar nach lant üch belangen,
ir man in er halt dinen lip!,
manliche trü solt ir den frauwen schencken.
sie künden wol vertriben leit
uss grunt, wer einer in den tot verhauwen.
was felt, wis, anger farwe treit,
die vogel singen süsslich in den auwen,
dar für lop ich der reinen frauwen minne.
wem got ir eine hat beschert,
der dancke got, und hat er gute sinne.
wip, erentricher spiegel aller wunne,
du zierest daz gefilde wit,
recht alz den tag die sunne
mit irem schin schon übergit.
also lop ich dich, wip, für ungemüte,
du hochgelopter wibes nam mit eren.
er ist unstet, der frauwen lop
in zuchten nit kan meren.
got was in ganczer lieb darob,
da er beschuff der reinen wibe güte.
sie haben aller selden teil,
daz man ir lop ußsprichet wol uß munde.
die ein, die lebt on alles meil,
die andr ich nit volloben kan uß grunde,
alz in gezeme wer zu irem rechten.
und wo ich in den landen bin,
so sol min zung für zarte frauwen vechten. jung man, ich wil dir einen spiegel zeigen:
dar inne solt du dich hersehen, dar gein solt du dich neigen;
ob du icht lastermasen hast, die solt du abestrichen.
sich hin, sich her, sich in die welt gemeine,
und was dem bösen übel stat, dez mache du dich reine,
und was dem frommen zimmet wol, dez fliß dich williclichen.
waz möcht nu besser spiegel sin?
wan galt, daz git gar lichten schin
und kupfer schon gelisset.
man sol den frummen bi dem bösen kennen.
got selber spricht:< wer tugend pfligt, den sol man edel nennen.>
eins künges kint ist edel nit, daz sich untugend flisset.
wer zeigit kunst, da man ir niet erkennit,
wer ungescheute, junge ros unkundige furte rennit,
wer lange criegit wider recht, wer vil verstolins keufit,
wer vil mit nachgeburen sich gebagit,
wer unverwisselichen gar die ungezogenin vragit,
wer streichit dicke vremden hunt, wer alde juden deufit,
wer dienit, da man sin niet ingert,
wer sich mit lüginin wil machen wert,
wer spottin wil der alden,
wer uf die verre vrünt sich sere fidit,
wer sin getruwe, selich wip durch velsche minne vermidit,
sal is deme allis wal ergan, des muss gelücke walden.
wer wis wil sin und törlichen gebaret,
wer sich dez rechten wol verstat und er unrechtes faret,
wer frauwen übel sprichet nu und selten tut daz beste,
wer nicht enfolget getruwes fründes lere
und wer ein andern nit erlat, des er gern erlossen were,
und wer nit meistert sinen munt, es rüt in an dem lesten.
wer sinem recht unrechte tut,
wer straffen. wil nit han vergut,
wer sich zum bösen gesellet,
wer leschen wil, und daz in nit enbrennet,
und wer wecket slaffenden hunt, sich selber nit herkennet,
daz sol niemanne wunder han, ob es im missevellet.
moises, der rette ane allin haz
uz menshelichim munde deme allir hohstin geiste zu:
< ich wunshin, herre, daz din wille baz
der wildin werlde tu.
mit einin dingin du si erlabis.
joch enmag is langir helin niht: nach wereltlichim site
erzöuge uns, herre, obe du helle habis!
da trügit man uns mite.
sunne, mane, erzöugint uns des hiemilrichis funt
und die liehtin sterrin, die da wunnicliche brehin.
din helle ist mir mit nihte kunt
wen von sage. hast du fegefur, die zeichin laz uns sehin.
enmag des allis beides niht gesin,
so tu mir balt
unde mache mir shin
vor minin augin, wie du sist gestalt.>
< sit dich diz wunder ummejeit
und hast du noch niet sinne>, sprach des hiemilrichis wirt,
< wie wild du danne glaubin, daz ein meit
mich selbir noch gebiert
und daz von einem worte hat?
wer des niet glaubit dan, des val hat endelosin grunt.
sich an den grünin walt, der vor dir stat.
der wirt mit fure enzunt.
alse al sin doldin sint zerfarn von starkir flammin zorne
und du der hitze entwichin must, biz daz die not zerge,
der walt hat niendir laub verlorn
und stat an allin dingin tugintlichir vil dan e,
und durch daz fur die sinne din
mich ebin ansieht.
der wille ist min:
daz an dich nummer menshin me geshieht.>
nu stat der walt mit fure gar.
genuge da daz sahin nach der menshelichin art:
iz enshat ieme an der shöne niht ein har,
da er verleshit wart.
moises, der sach die goteheit
in allir ir gezierde beide an werkin unde an wat.
er wart besheidin, also er uzgeleit
mit sinre frage hat.
got sprach selbir:< moises, ich berichtin dir baz din lebin.
ich laze dir siedinde brunnin uz ertriche gan.
diz bilde ist al der werlde gegebin,
daz ich vil starke helle hitze in allem abgrunde han.
min fegefur ich dir benennin wil,
wie iz drumme stat.
est niet ein spil,
des mich din munt alhie gefragit hat.
moises, dir wirt von mir geseit,
daz nummir menshin me geshieht biz an der werlde zil:
ich han den wint, der wag in lufte treit,
und für in(...), swar ich wil.
zeug ich dir nit den besen min,
alz man den lieben kinden tut, den man eins strafens gicht?
min fegefür git durch die wolken schin,
das alle welt ansicht.
( so tunt dir die siedinde brunin helle abgründe kant.)
swa fur gein wazzer widir sieht, da hebt sich ein gestruz,
daz man den dunre hat genant.
des wazzirs spriez(...)
(...) von erze herabe shert
in lant durch luft
davon zuvert
vil manig fels unde sieht durch erdin kruft.>
moises, der fragete furbaz:
< sage an, got, war umme lieze du daz paradis zugan,
daz also rehte shone gezierit was
dem frien, wisin adam?
er wold dar inne gehusit han!
verfluchit si der leide wurm, der uns die wierde nam,
des(...) sit engoldin hant beide frauwin und man,
an die der fluch bekam.
vershaffin si der leide stam, dar uz der apphil ist,
des eva(...) manigin shadin nam al in der helle glut.>
des antwurte im in kurzir frist
der got, der al die werlt geshuf und für uns goß sin blut:
< des wil ich großen smerzin durch sie han,
liden den tot,
dar nach erstan.
daz mir der süze vatir min gebot.>
nu geseigin mich hüt, got vater, sun und auch heliger geist!
gots muter und sin trinitas, sin helige volleist,
al himelische heer mich gar behüten!
nu sein mich auch di martir, di her durch den sunder leit,
daz sper, di crone, daz di czarte menscheit gar vorsneit,
nu gesein mich auch sin barmherczkeit, sin güte!
nu gesein mich auch sin bitter tot,
daz crucze, da sin menscheit an wart vunden!
nu gesein mich auch sin blut so rot,
di naile drie, di heligen vunf wunden.
nu gesein mich auch daz heilge grap, da got selbe inne lac!
wenn sich sel unde lip sal(...) scheiden uf den letsten tak,
so helfet alle beten, daz ich der helle icht na!
des gewer mich durch dines kindes tot, vil reine maget maria.
ich mane; dich grozer note vumphe, muter, reine mait,
der ersten not, di dir her simeon in dem tempil wissait,
wi daz ein swert din sele solt vorsniden.
der andrin note mane ich dich, mutir hochgeborn,
daz du din herczeliebis kint under den juden hatst vlorn
dri tak. owe, wi mochtu das irliden!
der dritten not, daz man in vink,
daz schein an dinem geiste jamerlichen.
der virden not, daz man in hink
ho an ein crucze gar unbarmherzklichen.
der vumften not, daz her dir tot an den arm wart geleit.
der selben note man ich dich, muter aller barmherczkeit,
bite unde mane dinen sun, den czarten got,
daz her di arme sele min behüte vor der helle not!
ich mane dich, gotes sun, jhesus, der tiefen wunden rot.
der du die vumphe host irliden durch des sünders not
und uns irlost host von der helle smerczen,
durch diner(...) wunden willen vumph genaden mich gewer.
daz erst ist ware rüwe, der ich inneklichen ger.
daz andir ist luthir bicht uz ganczem herczen.
daz dritte si din lichnam her,
der mich beleit uz disem enelende.
daz virde, herre, mir bescher,
di heilge olung an minem letzten ende.
daz vümfte laz ouch, herre, din heilige barmherzkeit sin,
ein rechten tot vorlige mir durch di liebe muter din.
sint(...) vor den sunder host irliden di wunden rot,
so vorgip mir di sunde min durch dinen bitterlichen tot.
nu wil ich nimmer mer vorzcwiviln an dem himelrich,
sint daz ez got, min vater, hot besezzen krefteklich.
dem armen rechte also dem richen ellenden
der selbe got gewaldik vater allir menscheit ist.
so nem ich mir czu bruder(...), der do heisit jhesus crist,
der helf mir bitn vor mine missewende.
her sal mich brudertruw gewern,
sint her di menscheit hot durch uns enphangin.
her quam durch unsen willen her,
an ein cruce ho wart her gehangin.
secht, an dem cruce do leit her vil manchir martir pin.
derselben note man ich dich, villieber herre min:
bit unser czweigir vater vor mich brudirlich,
daz her mir gebe ein erbeteil in dem sinen himelrich.
hör, richer man, got lech dir gut, her hot dirs nicht gegebn.
her nimt dirs wedir, wenn her wil, daz salt du merken eben.
di wil duz host, so gip iz durch sin ere.
czu erste hebe an den dinen armen vründen an.
den teile iz willeklichen mit, nicht baz ich(...) geratin kan.
daz ander gip nach dines bichtigers lere.
so koufs du gotis hemilrich
(...) mit seinis selbes güte.
wo wart ie kouf dem kouf gelich?
koufes du den kouf mit willeklichem mute,
vorsumes du abir den selben kouf durch dine missetat,
ich vorchte, daz czu dem jungesten tage ein orteil obir dich gat.
(...)
(...)
ich sach ein tier all uß dez meres grunde gan
und daruff stan
zehen horn, siben heubet.
auch an daz tier geleubet
die meiste meng der cristenheit, daz tier sie gutz bereubet.
daz tier, daz widersaget got und all, die zu im pflichten.
daz tier, daz sol gebern ein wip, ist mir wol kunt.
rür uff den grunt
mit dines sinnes füßen.
vorwar ich wolt ee büssen
des meres dos und wolte ee mit gallen zucker süßen,
ee mir iman loset den strick, die nu bi leben dichten,
wies umb dez tieres meinung stat,
daz zen horn, siben heubet hat.
der sinne pfat
han ich gesat,
ich wen, daz iman lebend gat,
der singens pfleg, ich geb im rat,
daz der tier, horn und heubet eben kunne usgerichten.
ich regenbog, daz tier ist hoffart, gicht min list.
der endecrist
betutet uns sin meinen.
ich wil zu im vereinen
keiser, kunge und fursten vil wollent im dinst herscheinen.
die zehen horne, tier und heubet wil ich dir herzeigen:
die hoffart siben totlich sunde uff ir hat.
in schanden stat
daruß so wirt gerütet,
also die gloß betütet,
ein tier verworcht und gar geschant, daz wider crist gebütet.
swig, meinsterlin, mich duncket wol, din kunst, die muß sich neigen.
die zehen horn betutet bas
der hellehunt durch sinen has.
du leides faß,
nu wisse das:
die gottes güt din ie vergass.
die zehen bott sint worden laß.
daz ist daz tier, horn unde heupt, sie sint des tufelß eigen.
wer ich ein gwaldiger küng über alle lant,
dient mir ze hant
franckrich und düringer landan,
in ungern und in flandarn,
baiern, schwaben, elsaus, walhen, österich, prafandan,
schwicz und die siben bürge guot, und sölt der stir marck warten,
maigenlant und engelant und armatin,
wers alles min,
in der moren lant und in rüssen,
in mortnou und in prüssen,
(...) die kunst al zuo florencz, was uff dem mere flüsset,
allexander,(...) ceciljen lant, das riche lant lamparten,
in polant und zuo bobligon,
in dennemarck,(...) das lant meron,
wer batrion
mir underton,
origent und zwei endion,
die künigrich welt ich gern uff lon
und geben, das nieman sin rew bis uff das ende sparte.
wer ich ain gewaldiger künig über allü rich,
wer min gelich
bekummen nie uff erden
her in solichen geberden
in aller welt so hochgeborn und niemer solde werden
und dienten mir gewaldeclich die juden, cristen, haiden,
wer ich von hoher art der aller schonste man,
so(...) ie gewan
das leben von dem sonnen,
(...) wer aller welt ain wonne
und wer so schön und(...) minneclich, mir nieman das verbonne,
das wer ain lieplich angesicht nach mancher ougelwaiden,
wern mir die wonder all bekant
die alexander ie befant,
trüg ich gewant
aus himels lant
und künd ufflösen alle bant
und wer min leben tusend jar genant,
dennoch trûret ich, wenn ich gedecht, das ich dar von müst schaiden.
das alle wite welt min aigen möcht gesin,
wers alles min,
drüg uff des riches crone,
(...) wer schön alz absolone
und sung alz wol alz horant sang in also süssem done
und wer as edel as adam was dort in dem paradise,
wer mir aristotolones kunst alle kunt,
rürt ich den grunt
mit schrifft in astramie
und wer uß massanie
alz hochgeborn und künd alz vil als filius zoberie
und wer als stark alz sampson was, als künig salomon(...) wise,
wern mir die element underton,
künd haissen totte lüt uff ston,
künd ich on won
alz avelon
die sternen zelen ans himels dron
und möcht das alz for aigen hon,
dennoch trürt ich, wenn ich gedecht, das ich die würm müste spisen.
in diser welt es leider kummerlichen stat:
groß wunder gat
in geist, weltlich gerichte,
vil wunders da geschichte:
des richen rede nimpt man war, dez armen hort man nichte,
von dem doch alle herschaft get. daz mü doch, wen es welle.
und wo ein armer gein eim richen zu tische sess
und mit im ess,
in tucht der arm nit reine.
sin herschafft wer gar cleine,
und wer der armen bulüt nit. jungherr, trag mit dir heine,
leg hin din herschafft uff den tisch, biß daran min geselle.
der rich, der wil sin nit verstan,
daz im der arm hat wol getan,
gar sunder wan
er möcht nit han.
sin hoffart müst er faren lan
und selber an die arbeit gan,
rütn, hacken als ein ander man: sin blut im lib herschelle.
die munch, die pfaffen, nunnen habent semlich wis:
sie essen spis,
die bulüt han gewonnen
in kelt und an der sonnen,
in hunger, torst, in bitterm sweiß, der von in ist gerunnen,
den nemmens unvergolten in, sie loben bulüt selten.
etlicher got zu win und füllt sich wines vol.
wann er dann sol
zu kor ein vesper singen,
die stimm wil im nit clingen.
er liest ein tüttel für ein t, der win wirt mit im ringen.
man sol nit armer bulüt sweiß mit trunckenheit vergelten.
sie nutzen hart gewunnen gut,
daz niessent sie in hohem mut.
daz wasser, blut
verreren tut
der buman in der hitze glut.
munch, pfaff und nunn hab dich in hut:
nempt ir es unvergolten in, ir müßt die hell ab zelten.
gedenckstu nit, wie sur dü spis, da here gang:
das jar ist lang
wol zwo und fünffczig wochen,
der bur mus sorgen, sochen,
bis das dü frucht herbuwen wurt. wit du sie essen, kochen,
so lug, das gott gelobet werd, das rat ich dir ie mere,
wenn doch allü dü herschafft uff dem buman stat.
der herre gat
in purper und in siden,
wil hohon, pferit riden,
des ist an har sin aigen nit. der herr soll nit vermiden,
er grüsse alle bulüt schon, von den er hatt sin ere.
er nüst ir win, er nüst ir korn.
er ist zu frideschilt herhorn:
gürt umb den sporn,
blas uff din horn,
verschlicht dem buman findes zorn.
ir hon anander baid geschworn,
wa ainr des andern schaden seech, den sol er wenden sere. ein herr, ein pfaff, die heissen beide wol ein hirt:
wann in da wirt
aller dez bumans fruchte
und auch dez fihes tuehte,
die henn, der han, gens, rinnder, roß, schaff, swin und all genuchte,
die git der buman in zu lon, daz man in wol behute.
den selben lon nimpt manger unvergolten in.
der pfaff solt sin
do heim ob sinen buchen.
der herr solt wilt uf suchen,
dem armen wenden sinen schad. der pfaffe solt sich ruchen,
wo all der welte freud hin kem, all durch die gottez güte.
die hirten slaffen alle beid.
dez bumans korn ist wildes weid,
der pfaffe treit
schüßliches cleit,
sie geben krancken underscheit.
got hat mit siner miltikeit
an herren, pfaffen vil verlorn; daz richt der helle glüte.
priester, gedenck, daz dich got selb herwelet hat,
trag slechte wat
als cristus hie uff erde.
sant peter, babest werde,
dur got trug er ein slechte wat, in einfalt on geferde.
er hett gewalt dez sunders hie in himmel, erd besunder.
priester, du stest noch an dez waren gottez stat,
der für uns trat
in liden unverdrossen.
er hat sin blut vergossen,
gewalt uff erd, daz himmelrich mit liden uff geslossen,
den selben got du noch gebirst, daz schaffet gottes wunder.
sin wunder niman sehen mag,
er hat die nacht und git den tag,
er ist kein zag,
von dem ich sag,
er kan den rechten schirmeslag,
gein im hilft auch nit widerclag.
es wart kein man so küner nie, er müst im liegen under.
ich lob ein man, der alle strit wol mag bestan.
ich lop in schon
für alle ritterschefte,
er vicht mit gantzer krefte,
er darff nit spiess, helmbarten, glen und furt nit swertes hefte,
er slecht vil wunden one zal, die nieman mag verheilen.
kein arczet wart uff diser erde nie so wis,
so alt, so griß,
der die kunst mochte vinden,
daz er den kund verbinden,
den selben streich, den er da slecht kan nieman uberwinden.
auch wart kein man so küner nie, er fah in an ein seile.
er get durch beslossen türen in,
kein rotter munt wart nie so vin,
gewalt ist sin,
dez herren min.
den großen kan er machen clin.
ffurst, graff, wa sint die helffer din?
den strit must du allein bestan, du kanst sin nit geteilen.
was hilfft dich, küng, was hilfft dich, kaiser, dine gut,
gwalt, übermut?
nun bist du doch gefangen,
kainr gott ist nie engangen:
well hoher uff die bürge floch, got hett im an gehangen,
nacht unde tag, sonn unde mon: zit kumpt hernach erschlichen.
darzu hatt gott geschaffen ainen scharpffen man,
der alles kan,
(...)
die welte gar vertriben,
die risen, helt, die fürsten gross und ouch der fürsten wiben,
fleuch hin, fleuch heer; ker, wa du wit, du kanst im nit entwichen.
nun helff uns gott zur selbn zit,
an dem dar allü hilffe lit.
mensch, nit vermit,
lob enwiderstrit
den zarten gott, der lone git,
die fröd in sinem himel wit.
da helff uns gott mit gnaden hin, vatter genedeclichen.
swer godis brot wil niezin und sin blut darzu,
sine bihte er du
uz follis herzin gierde.
sines geistis wierde
habe kushin mut unde reiniz lebin. in sa hohir zierde
kein bruch in jage von cristis e. mit kreftin des gelauben
er sal die godis vorhte in warir minne habin,
umme sie begrabin
der werlde lob, ir prisin.
er sal sich bewisin
den vindin sin ein folre frunt. wil er sich wol spisin,
sin mut in sal der uzir lust mit innekeit beraubin.
er sal auch lutirliche vergebin
sholt, missedat unde widirstrebin,
sa mag er webin
ein heilig lebin,
sin herze ist godis tempil ebin,
crist kan in solchin himiln swebin.
die so nit nemin daz lebinde brot, we jen, we jen, den daubin!
es was ein wunder groß, daz in der alten ee
wiß alz der schne
daz himmelbrot sich merte;
sin gemma smalcz der rerte
hernidr in aller herczen gir, alz israhel da lerte.
daz uns der smack gebotten wart, daz schuff der alte grise.
noch michelz me hat er an uns armen getan,
daz er gewan
uns hie von grossen sunden:
al mit dez blutes unden
lost er uns von dem tode gar und von der helle bunden.
der ie waz got und immer ist, der git sich zeiner spise.
sin selbes fleisch und auch sin blut
alz noch die werden priester gut
mit worten flut
tunt wol behut
ernert uns vor der helle glut.
dez soltu, priester, dinen mut
keren an den, der leit den tot mit tod ans cruczes wise.
nun schawend an, wie wil das recht verschwinden gar!
das nemet war:
maniger da urtailet,
sein weishait er vermailet;
darumb er in der helle grund wirt ewigclich gesailet,
all die das recht da sprechen tond umb gab oder umb müte.
got uns das recht selber zum rechten hat erdacht.
wurd es volbracht
dem arme as dem reiche,
die warhait sol nit weiche,
as laider wol geschechen mag; das herend sunderleiche,
volgent alzeit dem rechten nach, in trewe ich das rüte.
darumb so mus es ubel stan,
wa man das recht nit fur lat gan.
so sechend an
den euren lan,
den ir davon auch werden han.
all die unrecht habe getan,
die send des püse bei der zeit, welt ir eur sel behüte.
es ist gewonhait, das man leit seczt in ain rat,
das an in stat,
das si das recht send spreche,
ir trew send si nit preche
durch gab, durch müt; durch kain feindschaft so sol er sich nit reche;
hat im dan iemand laid getan, das sol im sein vergesse.
dein zunge, die sol habe aine schlechte ganck
on alle wanck,
durch kainrlai sach nit wencke,
dar solt ir gedencke,
durch gab und auch durch kain freuntschaft, las dich die nit bekrencke,
und wer das tut, sein lob, das wirt vor got so hoch gemesse.
es siczet manger in aim rat,
zwu zungen in sein mund er hat,
er nit entlat,
die ain, die gat,
da im sein sin am maisten stat.
so hat er dan geurtailt trat.
und wer das tut, sag ich fur war, er hab die hell besesse.
daran gedenckt ir richter und ir ratesman,
die sind getan,
die recht und urtail geben
umb leib oder umb leben,
die witwen, waise schirme sind, das recht behalten eben,
und wer das tut, der wirt fur got auch also schon belaite.
darumb ain ieclicher sein sel sech selber fir!
as ich wol spir,
in manger hande sache
das recht zu unrecht mache,
als laider oft und dick geschicht, o mensch, in andacht wache,
wilt du empfache ie den lon, wan sel und leib sich schaite.
wer recht psiczt und recht grichtet hat,
der psiczt mit got den höchsten rat,
got in nit lat,
der selden wat
empfaeht er in seinr maiestat,
da es im ewigclich wol gat.
o herr, verleich uns weishait hie und dort in ewigkaite!
merckt an der meinster spruch und an ir rechte kunst,
gent uff vernunst
in wol geprüften sachen.
die welt, die sicht man swachen,
waz die propheten hant geseit, waz paulus kunt gemachen.
die tru ist tot, man vint nit me wann böse, valsche zungen.
gerechter dinge vint man wenig, tru ist tot;
was got gebot,
daz sicht man luczel halten.
wan wer sich mag verwalten,
der will ein faut dez andern sin und in von eren schalten.
unrecht, daz hat des rechtes kraft gewalticlich betwungen.
untru der tru ist worden gran,
untru der tru nit gutes gan.
der eren fan
ist worden lan.
stich unde mort ist uff der ban.
nu hut dich, werder, junger man!
unrecht get für und wirt bewert in alten und in jungen.
maria, küniginne,
durch dines lieben kindes tot
min sei ich dir bevilhe
und dem, der mich erarnet hat
an deme crüze, da er sach
ein scharfes sper gein siner siten neigen.
daz tet ein jude blinde.
du vergeb im sine missetat,
des mane ich dich, herre,
und diner manigfalten not
durch diner hosten namen dri,
ob du mir armen wolles gnade erzeigen.
ach liehten augenweide!
ach tot, was wilt an mir began?
nu helfent clagen beide
den frauwenlop besunder.
dem wil der tot hie angesigen.
nu wol, la varn! sterbe ich, dast niht ein wunder.
wer lebet in dem wone,
daz sich got wandelt in ein brot
in werden priesters hende,
dem solt man ein unrechten tot
uff einem roste legen an,
und wolt er nit von sinem wone keren.
der feig und der vertane,
went er, daz got die martel litt
uff erde von den jüden.
soliches wones bin ich nit,
daz got dorch wip oder dorch man
hess sinen lip uff erden hie verseren.
suss ist min wenen cleine,
daz got uff erd ie wart geborn
von einer maget reine
gar sunder smertzen bürde.
den rat, den solt ir von mir han,
ir cristen, beide wip und man,
nit hant den wan, daz got getauffet würde.
ist iemant, der gedencket,
ich hab uncristenlich geret,
der sol mich mercken eben.
ich für die warheit vollen stet.
war umb solt ich nu wenen icht,
daz mir min mut gar eigentlich verkündet?
min sele würd versencket,
die fiele in der hellen grunt,
ob ich daz wenen wolte,
daz mir ist eigenlichen kunt.
in minem hertzen hat ein licht
der frone geist mit siner crafft enzündet.
lucas und auch sant marcus,
johannes und auch matheus
hant in mins hertzen warckus
ir eigenschafft beweret.
wer lept an gottez martel wan,
der mag der helle nit engan.
die red ist war, verguldet und vercleret.
er lept in sünden sweren,
der zwifel in sim hertzen treit,
daz got nit si geboren
von einer küschen, reinen meit.
der ist doch ewiclich verlorn,
er lass sich dann dar umb in rüwe vinden.
ich tru es wol beweren,
daz er muß liden helle not
ewiclich und auch immer.
vor gottes augen sint sie tot,
sie muß des argen tüfels zorn
on endes zil ewiclichen verslinden.
er lept in missewende,
also daz er nit glauben wil,
daz got in priesters hende
vom himmeltron sich swinget
drifaltig in ein cleines brot,
gotz lichnam und sin blut so rot.
wer daz nit gleubt, got in vom riche dringet.
got ist der hort verslossen,
geseinet in ein cleines brot.
er wirt auch dick genossen.
hilff, herre got, uss aller not!
ins priesters munt der schlüssel stat,
daz ist sin zung. nu merkent, wise lüte:
den hort wil ich uffsliessen
und ob mir got dez lebens gan.
ich tru sin wol geniessen,
in nüczen frauwen unde man.
wer sich dar zu gerichtet hat,
dem wirt gegeben, alz ich uch wil betüten.
sin wort, daz sin die werren,
sin nam betütet uns den riegel,
do mit got wirt verslossen.
er blipt und wirt noch unverseret,
wer sich dar zu gerichtet hat.
dem wirt gegeben on allen spot.
der ware got, dez nam, der si geeret!
mich trugen meine füsse
in einen schaten wunnigleich
und ging zu einer linten.
do kam ein kuniginne reich
zu mir getreten durch den clee.
ir kron gab lichten schein von einem steine.
mir tet ir lachen süsse
in meines tummen herczens gaden.
sie sprach:< hast du beschawet
das weip verporgen in der laden?
kein man, der hüt ir nimmer me,
sit ein beslossen weip tut solche meine.>
< ich frag euch sunder lassen,
fraw küniginne, wie ist ewer nam?
die pösen sol man hassen
vor kunden und vor gesten.>
die gute, die sprach altzuhant:
< fraw ere, so pin ich genannt.
unweip, die sint beslossen in mein vesten.>
herr simeon, der weise,
der fand in ainem pueche stan,
es solt ain raine maget
ain kind geperen ane man,
das wurd gewaltig aller landt
der welde prait, das mercket hie besunder.
im dacht der alte greise:
< und solt er werden ain kindelein,
der alle ding beschueffe?
solt in geperen ain junckfraw vein?>
sein hertz sich da in zweifel want.
er sprach:< wann das geschäch, es wär ain wunder
alhie auf diser erden.>
er straft den schreiber und das puech:
< solt er geporen werden
der allerhochste gote?>
die schrifft im grossen zoren gab,
er nam ain messer, schueb si ab.
er sprach:< säch es der künig, es wär ain spote.>
dar nach kam er hinwider
und vand es an derselben stat
mit rotem gold geschriben.
herr simeon aus zweifel trat,
er sprach:< genad mir, schepfer mein,
wann du pist herr allmechtig aller dinge.
mein got, wildu hernider,
als mir die schrift nu hat gesait,
bei ainem hellen sterne
gepere dich ain raine maidt,
so laß mich, herr, die menschait dein
hie sehen an, wie dich die maid her bringe.
herr got, laß ungerochen,
was ich in zweifel hab getan,
ich hab an dir geprochen,
da ich die wunder fande.
ich pitt dich, milter schepfer guet,
vergib mir meinen übermuet!
straff mich nicht, herr, biß du mir werst bekannde.>
zu handt ward im vergeben
von got sein grosse missetat.
da sach er in dem trone
gaist, vater, sun in vollem rat.
derselbig kor was engel vol,
die frewdten sich mit got in seinem reiche.
ir süllet mercken eben,
was got mer wunder hie began,
da er kam auf die erde
zu joachims tochter wolgetan.
das west her daniel gar wol,
daz in geper die maget lobeleiche.
das sach er in der sunne.
des morgens, als der tag aufprach
in wol getzierter wunne,
hort er ain stimme freie:
< geperen sol ain raine maid
ain kind, das wendet grosses laid.>
her simeon, der las die prophezeie.
mer pat herr simeone:
< o herre got, möcht es gesein,
daz ich dich solt ansehen
in der heiligen menschait dein,
seit daz du wild der parmung pflegten
und ain maid sol dich menschleich hie besliessen,
mein laid, das müest zergane,
möcht mir das, herr, von dir geschehen,
du schepfer aller dinge,
solt ich vor meinem ende sehen
cristum, den werden himeldegen,
der willigkleich wil hie sein pluet vergiessen.
ich pitt dich innigkleiche
umb weil und zeit und auch die stund.
herr got von himelreiche,
frist mir das ende meine,
biß ich dich sech in meiner handt!
du edler fürste hochgenannt,
herr, höre mich, den armen diener deine!>
antwurt ward im alaine
von dem heiligen geiste schan,
wie daz er nicht solt sterben,
er solde dann vor sehen an
den waren got in menschen art,
und das geschach, als im hernach ward kunde
wol von den engeln raine,
da jhesus crist nu was geporen
zu betlehem. in tempel
trueg in sein muetter außerkoren.
simeon nam das kindlein zart
da in sein hend, er küst es für den munde.
in freuden gund er jehen:
< herre, nu laß deinen knecht in frid,
seit daz ich hab gesehen
cristum, das ware liechte>.
< maria>, sprach herr simeon,
< ein swert wirt durch dein hertze gan,
wann du in sehen wirst in jamers pflichte.>
es ist ein ring umbfangen
in witem kreiß einer junckfrauw schon.
der ring, der ist verslossen
mit mangern sternen lobesan.
maria, muter, reine meit,
zu diner gnad neigt sich ein rosen zwie.
wer wil die rosen langen,
der sol in iren garten gan.
wem sie ir nit engünne,
ich rat im, daz er laß davon.
ir rosen bletter, die sint breit,
den iren fründen sint sie alle frie.
woltens ir vind abbrechen,
der wart, daz in die scharpfen dorn
nit in die hende stechen.
wem sie irgan zu lesen,
der ist vor sünden wol behut.
und gebn mir alle küng ir gut,
dar umb würd in der rosen nit ein fese.
ros, aller engel frauwe,
du cristus muter, reine meit,
din lop wirt nimmer mere
dorchgrabet, gründet noch volseit.
in dir die lieb enzündet wart
in warem liecht, himlische küniginne.
nu hilff, daz ich anschauwe
in himmelrich die freude din,
der engel sammenunge
in jerarchi, in seraphin.
ave, du gottes tochter zart,
her salomon voll aller gnaden sinne.
du edels künges künne,
du lüchtes für den sonnen clar.
meit, aller himmel wünne,
din kron lücht dorch nün koren,
in dich sloss sich drivaltig riss,
des himmels und der erden briss.
daz riß ist got und gund die hell zerstoren.
wol in der himmel gleste
und der siben planeten lauff,
maria, cristus done,
ich man dich an dins kindes tauff,
der in dem jordan wart genant
< gotvatter, son und auch heiliger geiste>.
der glaube, der ist feste,
ave, do dich der engel fant.
du bist daz edel füre,
do sich der fenix inn verbrant.
du bist des ölbaums ris erkant,
daz noe bracht ein tub uns zu volleiste.
adam, der hat gebrochen.
darumb der reinen meide son
wart in sin hertz gestochen
mit einem scharpfen spere.
er leit für uns den bittern tot.
maria kußt daz blut so rot,
daz von im ran nach sines vatter gere.
nun rat, ir weise pfaffen:
ain maler malet an ain want
den teufel ungeschaffen.
so ist mir aigenlich bekant,
das er nit ungeschaffen ist.
das trau ich mit der warhait wal beweisen.
got, der ist ungeschaffen,
mit rechter warhait ich das sprich.
ich traw es wol beweisen.
wolt iemant kriegen wider mich,
ich in bestand in kurezer frist.
ich wil auch stet an meiner red beleihen.
ich red on alles wencken,
meinr red wil ich nit abe gan,
man möcht mich wol verdencken
in meim gesang, urtaile.
in warhait trau ich wol genesen.
got ist ein ungeschaffen wesen,
der teufel nit, der reche sich hie gaile.
hies ich euch, maister, liegen,
wer wolt darum nun straffen mich?
got, der ist wolgeschaffen,
darzu hübsch unde minneclich,
in seiner gothait allermaist
trivaltigclich in ainen got vertrungen.
da er lag in der wiegen,
da was er zart und also clug,
wer gsach ie schöner bilde?
nun wol der maget, die in trug!
got vatter, sun, hailiger gaist,
nach irem rat wolt er sich selber jungen
ich wil euch, maister, straffen!
der zarte, minnecliche got,
wan er ist wol geschaffen.
(...) das niemand kan volschreiben,
wie sich got selb mit got verhal,
got blib got, er kam her zu tal.
schweig, frauwenlob, dein rat las du beleiben.
ir mugend sprechen leichte,
und wie ich wöl beweisen das,
wie got sei ungeschaffen.
fürwar sünd ir mich mercken bas.
ich weis, so tu ich euch bekant.
merck, regenbog, wie ich mein red bestelle!
got, der vil hoch geweichte,
fürwar er ward geschaffen nie,
er immer ist on ende
und ist auch vor gewesen ie,
den teufel schuf er mit seinr hant,
der noch mus wonen in der tiefen helle.
got, der ist ungeschaffen,
der teufel ist sein handgetat.
mit laien und mit pfaffen
die red ich wal bezeuge,
wie si mir wöllen bei gestan.
die cristen glauben wellen han,
die sprechen, ob ich war hab oder leuge.
ich kam auf ain gefilde,
da fand ich trew allaine an.
si claget clegeleichen:
< wes sol ich arme mich began,
seid ich bin in der welt unwert?
des clag ich got() und seinem ingesinde.>
da sprach untrew, die wilde:
< so pin ich wol der selden schrein
und wil zu allen zeiten
pei fursten und pei herren sein.
da han ich, was mein hertz begert,
so ie man dich fast bei den armen finde.>
die trew erschrack so harte,
da untrew zu ir kumen was.
si sprach:< du solt mein warten,
ich wil gen himel keren.
es ist auch nit der dein gewin.>
die trew, die sprach:< so han ich sin,
wie ich ewig beleiben mug bei eren.>
untrew sprach zu der trewe:
< mir ist nit umb den himel kunt,
ich wil auf erd beleiben.
schweig, trew, und hab zu deinen munt!
ich für die maisten an der hant.
schweigestu nit, es gat dir an dein leibe.
ich kan wol schaden newen,
damit so han ich frewden vil.
ich wil zu hofe scheiben,
bei fursten, herren ist mein spil.
sag, trew, warumb ist dir bekant?
du leist bei armen leutten als ein weibe.>
die trew sprach:< mich tut rewen,
untrew, das ich dich ie gesach.
du kanst wol schaden brewen.
ich wil gen himel balde,
ich wil das meinem schöpfer clagen.>
herr maister, was sol ich dir sagen,
untrewe treib in der welt so grossen gwalde.
nun merckent all gemaine,
wie got hin zu der trewe sprach:
< bis mir wilkumen, trewe.>
als bald, als er sie ane sach:
< magstu auf erden bleiben nicht?>
< nein>, sprach die trew,< untrew wil mich vertreiben.>
do sprach der schöpfer reine:
< untrew, die hat mirs auch getan,
verriet mich an das creicze.
die marter ich gelitten han.
ich main, das mein jungstes gericht
prings in die hell, da wil ich sie hin schreiben.
nun gang hin wider, trewe,
und sag untrew gar sicherlich,
es mug sie wol gerewen,
und wil si dich vertreiben
und aine gwalt an dir began.
wan du solt frölich hie bestan,
und sprich zu ir, du welst bei mir beleiben.>
maria, blündes mandelriss,
maria wiss,
maria, hoch gekrontes paradiss,
maria, du bist gottes zart,
unde sin kint mentschlich von dir geboren wart.
der e was griss,
dem were du bereit.
mari, din güt ist also groß,
der dich besloß
geist, vatter, sun, der helff dich nie verdroß.
do er für uns die martel leit,
sin dot was uns vor falschem rat all hie ein cleit,
dar uß entsproß
helff aller cristenheit.
des loben wir dich, edel maget süße,
du reine frucht, man sol dich, fiol, grüßen,
wan du kanst wol gebüssen
uns dines lieben kindes zorn.
meit hochgeborn,
wir warn verlorn,
e got die martel leit. ich danck dir, herr und schöpfer min,
der gnaden din.
mir wart von diner güt ein fingerlin,
daz wart mir in dem tauff gegeben.
daz danck ich dir, vil lieber herr, die wil ich lebe:
ein sele vin,
was luter unde rein.
du geh mir in dem tauff ein cleit,
waz schon bereit
al mit der martel, die du für uns leit,
da du dich an daz crütze bot
und gingest williclichen für uns in den dot.
uff minen eit,
des dancken wir dir clein.
din großen wunden gunden sere giessen,
der bittern martel wolt dich nit verdriessen.
al von den judenspiessen
daz blut al uff die erde ran.
sie waren gran
dem selben man.
sünder, daz soltu weinen. maria, die vil kewsch, die wert,
hintz got begert,
da si wolt menschlich sterben hie auf diser erd.
da sprach si:< her und sune mein,
nun laß die zwelifpoten alle pei mir sein.>
si ward gewert,
(...) die kaiserliche maid.
sant thomas was in india.
der was gar fro,
das im die säldenreiche potschaff kam allda,
das er der rais solt nicht enperen.
er sprach:< wol mich, das ich sol schawen die vil heren.>
an alle dro
sant thomas was berait.
er hueb sich auf und zoch da hin allaine,
da er vant die zwelfpoten all gemaine.
got selber im erschaine
und auch sein liebste mueter zart.
der höchste hort,
der lag verspart
in ainem weissen klait.
ir klarhait pran als ain lucernn,
der tugent ain khern.
ir glantz, der leuchtet für den liechten morgenstern,
und der da scheinet gen dem tag.
maria sprach:< dem sünder ich wol helffen mag.
die mein begern,
den hilff ich allen sant.>
man trueg maria zu dem grab
mit reicher hab.
johannes und sant peter stigen paid hin ab.
da bestattin si mariam schon,
und sungen ir die engel manigen süessen don.
sant peters stab
het got in seiner hant.
da ward maria bestat, die vil here,
von zwelfpotten nach der propheten lere.
sich freutten die engel sere.
got gund der liebsten mueter sein
ain sälden schrein.
der engel schein
thuet uns grosse freud bekhant.
und was das nicht ain reich urstend?
an missewend
got nam den klaren leichnam über in sein hend.
er gab mari die sele wider.
da ward beraubt die helle, als man schreibet sider.
darnach behend
kam thomas zu dem grab.
er vant nicht wan ain himelprot.
hört, wie er pat,
er sprach:< maria, kinigin, verleich mir rat,
wann mich die zwellifpoten fragen,
das ich in doch von deiner urstend müg gesagen.>
pald an der stat
si im ir gürtel gab.
die trueg sant thomas hin in seiner hende,
zu den zwelffpoten er sprach an missewende:
< ich khünd euch die urstende
mari, der edlen kinigein
an argen pein.
der glaub ist mein,
seit ich ir gürtel hab.>
wer alle dink wol richten kan
auf schlechte pan,
im ist nicht kunt, daz er im selber hailes gan:
des pesten ie, des het er recht.
warumb lat ir armut auf erd nicht unverschmecht?
gedenkt daran,
got geb uns alle gut.
des helfen mir die cristen jehen,
die han gesehen
es stet geschriben wol vor irem augen prehen,
daz armut ist so hoch geporn.
der libe got, der hat ims selber auserkorn.
on alls verschmehen
preist er die aremut
ein spigel in dem allerhochsten trone.
der libe got, der geit uns selber lone,
die engelischen krone.
wer sich in sein genad wil gebin
und wil nicht strebin
nach valschem lebin.
er ist selig, wers tut.
wer aller dinge hat gewalt
gar manigfalt,
juden und keczer, haiden sind noch ungezalt,
sind alle seinem füren geleich;
und die hat er geladen in seins vater reich,
der cristen palt,
den die tauf ist gegebin,
der mag wol schicken alles gut,
damit man tut
seins leibes lust, daz hat er alls in seiner hut.
got, der was arem, daz ist war,
hie auf der erden wol ins vier und dreisigst jar,
in aremut
verzert er hie sein lebin.
als man uns kündet alle jar, die zeite
man sach, daz er demüticleichen reite,
ein esel überschreite.
im was wol des kindelein berait,
wenn das ers lait
umb selikait.
ir cristen merkt das ebin.
wip, selden hort, wip, wonnen spil,
wip, freüden vil,
wip, spiegelliecht, ir sus ich sprechen will:
wip, wortzel aller selikeit,
ein gerte von jesse, die nie kein sachs verschneit,
wip, wirden zil
hat got dorch dich getragen.
wip, hastu böser blicke gir,
sint sie an dir
geborn von muter art, so volge mir:
biss diner blicke nit zu balt,
biss daz du sehest mannes tugent wolgestalt.
so nit verbir,
du la din blicke jagen.
wip, la din güte von dir nit entrinnen,
hab ere liep! wiltu dich recht besinnen,
die ere soltu minnen.
so wirt dir lobeliche wat,
die dir wol stat,
schand ende hat.
den priss la dir behagen.
kunst ist ein urspring aller freuden steure,
(...) kunst kan nieman vergelten, kunst ist deure,
kunst lert vor fürsten, herren reden
von cristenlichen sachen.
kunst dribet armut uss und kan wol richen,
kunst wil, daz ir kein kunst möge gelichen,
kunst wil in irm sinne, daz man ir
in hertzen vil müss wachen.
kunst, die ist also hoch geborn,
kunst machet frid, unkunst macht zorn.
kunst, die hat vile sinne.
kunst, die buwet da zu dem aller hochsten wol,
kunst ist so wert, dar umbe man sie loben sol.
wol im in sines hertzen gir,
der kunst weiß uß und innen.
gedenck, die sint noch sneller wan die winde.
nu sollen wir gedencken zu dem kinde,
daz sich nach got gebildet hat
und ist doch milte stete.
der sun fur mit dem geiste von dem trone
zur reinen meid, do junget er sich schone
in kindes wis. die sin geschafft
gewert er, wer in bete.
nu hörent, wie er junget sich
uff diser erd, nu merckent mich
und bittent in zu stunde:
got unde brot, sin ware menschheit wont do bi
in priesters hend, des selben ich im gezüge si.
daz kommet wol von guter krafft,
sie lert got mit sim munde.
nu sprechent all uss usserwelten sinnen:
< drivaltig wort der waren gottes minnen,
ein vatter, son, heiliger geist>,
ach, wol dri namen werde.
den vierden namen ich dar zu wol brise,
darin zu kinde wart der alt, der grise,
ein geist, der von dem himmel kumpt
zur reinen meid uff erde.
des hast du, mensch, genossen sider,
er sant dir sinen son her nider,
daz in ein meit gebere.
da von uns aller bilde form ist worden kunt.
wol her, lob sprechent aller wiser meinster munt,
daz uns sin wisheit hat gefrumpt
und kunst daz seldenbere.
ave, du bist ein wort durchgründett süße,
ave, hilff mir, das ich dich loben müße,
ave, du bist der hoste nam,
den got selb ie erdacht.
ave, du bist der engel freudengartt
(...)
ein seßel der drivaltickeitt,
sin reine tat das volbracht.
ave, du gottes mirrenfaß,
do got menschlichen inne saß,
din son mit sanfftem mude.
ave, du heiliger, du) nuwer gottes funt,
du violbusch, min hertze ist in dir entzunt.
ave, gib mir ein gutt geleit,
halt uns in diner hude.
ave, du bist im himel ein geweltig frauwe,
gracia plena, us rosen, himeltauwe.
sant gabriel, der was sin bot
her uß dem nünden tron.
ave, im himel hastu werde geste.
küsch und klar, din sin was obe allen sinnen der beste,
und als der engel zu dir kam,
(...) ob eim buch dich sach schon.
ave was mangem tüffel leit,
do man dich nant ein reine meit,
do du(...) den sun gebere.
ave, er erwarb uns mit sinem türen tod.
ave, das tett er wol mit sines geistes ratt.
uß hellen pine er uns nam,
(...) erloste dort uß swere.
ave, im himel bist ein geweldig künniginne
küsch unde clar, vol aller gutten sinne.
ave, des hösten gottes sal,
gebrist ob allen listen.
ave, dem engel bistu wol gegrüßett,
ave, ob aller reinen meiden süße,
ave, des hosten gottes rutel,
der engel das wol wiste.
ave, ob aller heiligkeit,
ave, ob allen eren breit
geformett in dem trone.
ave, ob allen liechten stern ein spiegelglas,
ave, ins himels trone im nit liebers was,
ave, des hosten gottes trutel,
(...) des hosten swebend crone.
ich kos von hochen sachen glosa:
flos, virgine, o lillium et rosa,
die sich schon in virtutes schlos,
et omni gloriosa,
s ave,(...) dir wunliches hag der gottes augen.
es schwept ein kron in reichem sedel
ob einer junckfraw dar und dugent edel,
ave, gracia plena gros,
ein unvermelter zedel,
darein geschriben wart von gotes taugen.
fun dir johannes hat geseit,
prun aller süs, ein lautrikeit,
ein reicher flus aus der gotheit,
der trinitat; hoch, tif, leng, preit
und aller himel unterscheit,
aufgender dag, ewige sun,
freid aller wun, für ungemach herlich.
ir freid in dugent geit ein spigel,
für eva, adams fal ein guldes sigel,
ein warer schrein, darin an we
weislich mit sinnes rigel
beschlossen wart kein meil, doch nie engenczet.
dw clar manstrancz an allen mackel,
des suns kastel und geistes tabernackel,
dw ware sapiencie,
luceren, licht und fackel,
dw gibest schein, der ewigklichen glenczet.
dein krafft erleuchtet mir mein sin,
ein hoch bewerte meisterin
gotleicher lib und warer minn,
got dich ersach(...) on anbegin,
dw guldner reb und sumer win,
o susser treubel, ziperwein
vür arge pein, ein tranck nach heiles gir.
ein zuckerprun vol aller süsse
vür mandelmet und honigseines flüsse,
dw gottes palsam, reis und stam,
vür lilgenplut aufsprüsse,
dw rossenzweig mit schal und muscatplumen.
aufgender cle durch feihelplüte,
dw zarter margranapffel voller güte;
zwelff dugent reich, als dir wol zam,
dein junckfreulich gemüte
durchleuchtet hant, din keusche magetthumen.
gut deiner keuschen dugent art
lut alle lautrikeit so zart,
messiger zucht gar wol gelart
in disser welt pleibt unversart,
schain aller fortigkeit verspart.
in parmung senft ist auch dein mut,
in dugent frut dein keusch, an golt so rein.
ein vas der dugent, wein probiret,
in medicina dein tranck tempüriret,
dw dugentreiche aller zir,
gar adelich baliret,
dw clarer funckelstein in goldes gimen.
was aller meister tichten imer
und aller zungen hilff, doch mügens nimer
das dausent deil volloben dir
deins hochsten lobes zimer,
das laub, gras, gris het engelische stimen.
planneten, parillen und sper
kan alles lauffen nit so ser,
dein hohe wird ist in zw her;
dw grosse meisterin der er,
was dispütirt der engel ker,
ir keiner ni salch list gewan;
sim steren, man hat gen dir cleinnen schein.
vol pistu, junckfraw, aller genaden,
gotlicher lib, des geistes uberladen,
seit wol pei dir beschlossen wart
in deines herczen gaden
der hochste schacz so her des himel fürsten.
hoch plünder sal der himelfeste,
kund ich gesprechen mer vil, dan ich weste,
würd ich mit rechter kunst gelart,
ich sprech dein lob zum peste,
den hochsten got begunt nach dir zw dürsten.
nein monat in den rosen lag
dein vatter. kindes jugent pflag,
der got, der alle ding vermag,
der pracht den wunnen werden dag,
er nam in deiner keuscheit hag
rosen zw einem krancz so vein,
o küngin rein, zw preis stund er dir wo.
wer halff adam uß not in füre
der helle? wer kam abraham zu stüre,
der vor elmiten in behut?
wer schuff, daz der gehüre
isaac one tot kam von dem swert?
wer halff jacoben von esauwe?
wer halff joseph von sinr bruder untruwe?
wer halff noe uß wassers flut?
wer schuff, daz one ruwe
loth wart verfluchter sodomitn hernert?
wer israel vor gelbae?
der schuff die friheit moyse
vor eigenschaft und auch vor we.
wer tot pharo in rotem see?
wer halff daviden furbas me,
daz er goliam one ser hersluge?
also hilff uns, vil zarter got, uß swer!
nu sich, wer halff vil fro uß swere
judith, do sie dem heuptman in dem here
daz heupt von sinem libe schneit?
wer halff uß lugenmere
susannen, die mit deo zwen züg geschant,
( wie daz sie velschlich überkamen)?
nu sich, wer halff her daniel mit namen
gegen der lewen grimmikeit,
des sich da muste schamen
der küng, daz er in lebendigen fant?
waz halff jonaß uß fisches munt?
fass aller güt! wer halff gesunt
sant paulus uß des meres grunt?
wer halff sant petern zu der stunt
uss gefengniss? ist mir wol kunt:
got mag uns alle wol fürbas erlösen
vor aller not, den zwinget so sin tru.
got vatter, herr, wiss min beginne
und auch der son, dem ich min dienst zusinne,
der heilig geist erlüchte mich
mit siner waren minne,
daz ich den allen drin zu dinste werde.
der zarte got in blüwender fuge
ist ein unentlich end, ie wesend cluge,
er nam ein bitter joch uff sich
dem volleist zu genuge,
davon die himmel liessent sich zur erde.
hie wil ich sinnen, daz es zam,
wie got die menscheit an sich nam:
zu einer reinen meid er quam
herab, uff disem jamertam
vertreib er unser not alsam,
der alle ding von nichte liesse werden
zu trost uns, daz wir leisten sin gebot. so stand ich hie vor werden frawen raine.
ich lob die zarten frawen schon,
die ich mit trewen maine.
si tragen wal der eren kron,
wa ward auf erd ir hoches lob gemessen?
und sol ich dann von zarten frawen singen?
so mugt ir hören, ob ichs kan.
got well, das mir gelinge!
ich wolt, es lebt auf erd kain man,
der sich gen ainer frawen het vergessen.
ich lob die frawen frü und spat.
ir lob, das wil ich immer meren.
ain man, der frawen huld nit hat
und der mich wolt von frawen lob ab keren,
den wolt ich fürbas mit gesang hie löczen.
ich lob die werden frawen zart,
si kinden uns wal alles laids ergöczen.
o raine weib, aufhaltung aller welte
gen got und gen der mutter sein!
as ich in gsang hie melte,
ist si der hechsten seiden schrein.
kain maister mag ir hoches lob bedencken.
die welt, die wer vor langer zeit vergangen,
und weren nit die rainen weib.
nach in mich sol verlangen.
si freuend manges mannes leib.
ir werde man, daran sind ir gedencken.
die frawen kinden wenden laid,
den mannen alls ir trauren wal verhawen.
was plomen wis, waid, anger traid,
ich lob si für die fogel in der awen.
darfür lob ich der edlen frawen minne.
wie wal dem man, der aine hat!
der halt si lieb alda mit weisem sinne.
ich lob die frawe für des spiegels wunne.
dem manne si gros freude geit.
recht als die clare sunne
durchleicht den tag in diser zeit,
also erfreut die fraw des manns gemüte.
o reines weib, dein lob ich fürbas ere.
ain man, der hat nit frawe hold,
der nit ir lob tut meren.
ich lobs für silber und für gold:
ir lob, das stat in also reicher plüte.
o fraw, du selden reicher hort,
das ich dir hie spriche aus meinem munde.
ich lob si in des himels port,
ir lob ich auch nie mer aussprechen kunde.
des lob ich hie die frawen zart mit rechte.
und wa ich in dem lande var,
so mus mein hercz für zarte frawen fechten.
wer zöuget kunst, da man sie nit wil nennen,
wer junges, ungezemptes ross durch wilde furt wil rennen,
wer lange krieget widers recht, wer vil verstolens kauffet,
wer mit sin nachgeburen sere baget,
wer unbescheidenlichen lept und ungezoglich fraget,
wer vil gestreichet frömden hunt, wer alten juden tauffet,
wer dient, da man sin nit begert,
wer sich mit lügen lange wert,
wer spottet vil der alten,
wer uff die ferren frünt zu sere vichtet,
wer sin getruwes, elich trut dorch falsches liep vernichtet,
sol es den allen wol ussgan, daz muß gelucke walten.
das recht ist laider in der welt verschwunden gar.
ir wist für war,
wer das unrecht urtailet,
der wirt dort gesailet
vor got in ewigkleichen pein: das nimmer mer gehailet.
dem reichen spricht man guete recht, dem armen kaines niete.
der zarte got das recht auf erden hat erdacht
und selb gemacht
in aller welt geleichen
dem armem und dem reichen.
wo man ain recht erkennen sol, ir wisset sicherleichen,
das unrecht wirt gesprochen vil durch gunst und auch durch miete.
darumb so muess es übel stan,
das man das recht nicht für lat gan;
an argen wan
in wirt der lan,
den si darumbe sollen han.
die in dem rate, die zwelf man,
si solten es pesseren pei der zeit, mit trewen ich in das riete.
wer wirt erkorn, das man in setzet in den rat,
da er nun hat
gewalt, das recht zu sprechen,
seinn aid sol er nicht prechen;
durch miet und auch durch kain veintschafft sol er sich nicht enrechen;
und hat im iemand laid gethan, des sol er da vergessen.
sein zungen, die sol haben ainen stäten ganckh,
an argen wanckh
sol er das recht nicht krenckhen,
darzu sol er sich lenckhen.
durch gunst und auch durch kain fruntschafft sol er die sel nicht senckhen.
das recht wil ane hinnckhen gan und eben sein gemessen.
maniger sitzet in dem rat,
zwo zung er in dem munde hat,
der schanden phat
schon auf im stat;
er waiss wol, wo ain recht hin gat.
mein mund, der sagt im weishait mat.
ir wisset, das der helle grund mit im dort wirt besessen.
so wil sich ainer mit dem andern ziechen für,
als ich nu spür,
mit manigen falschen sachen
ain recht zu unrecht machen,
als laider offt und dickh geschicht. wer wirt si dort beschwachen?
ir wisset, das di sele muess hin in der helle teiche.
das merckht, ir herren in dem rate, ir zwelff man,
gedenckht daran,
richter, vorsprech, lantleute.
welt ir, das ewch got trewte,
so volget nach der lere mein, als ich ewch hie bedewte,
so geit ewch got ewigen lon in seinem hohen reiche.
wol im, der recht gerichtet hat;
dem wirt gegeben der hochste rat.
got nicht enlat,
er richtet drat
in seiner vessten maiestat;
das merkhet ain weiser frue und spat.
wer des nicht thuet, der wirt getailt von freiden ewigkleiche.
maria, hilff geswinde
dorch dines lieben kindes tot!
min sei ich dir bevilhe
und dem, der sie erarnet hat
am crüz, da du stünd nahe bi
und seh ein sper gein siner siten neigen.
daz tet ein heide blinde,
dem got vergab sin missetat.
ich bit dich, crist von himmel,
dorch din drivalticlich gebot,
dorch diner hochsten namen dri,
daz du mir armen wollest genad erzeigen.
ach, blüend augenweide,
waz wiltu nu an mir began?
nu helffet clagen beide
den frauwenlop besunder.
der tot, der wil mir angesigen.
seht hin, war zu bin ich gedigen!
wol hin, la farn! stirb ich, dast nit ein wunder. her simeon ward verkündet,
wie daz nu got geboren wer
bi einem helgen sterne;
ein engel, der seit uns die mer.
zu der winachten daz geschach,
in kalter zit, do lag schne und auch ise.
es wirt nimer durchgründet
wan die geburt ist manigfalt,
wie sich got hat verwandelt
geist, vater, son in ein gestalt.
mari ir kindlin anesach,
vor zweien dieren, so lag do der grise.
maria, muter here,
ir kindlin in den tempel drug,
als noch der juden lere.
simeon entphing si schone,
er nam got in die hende sin,
got waz ein kleines kindelin.
her simeon von got enphing den lone.
wipliches wip, ich rate dir,
du volge mir,
uff valschen lust stell nit dins herczen gier,
daz sich din werder wibes nam
von warer schuld an keiner stat icht dürffe scham.
den gang verbir,
der dir geschaden mag.
so wirt din hohes lob vil breit,
dir wirt bereit,
daz dir frau ere geben wil ein cleit,
daz sie vor aller welt an hat.
wo gwan uff erden frauwe ie so riche wat?
es si geseit:
got diner wirde pflag.
in himmelriche dort, im paradise,
bistu bekronet mit fraw eren rise.
wo wart ie man so wise,
der kunde dine wirdikeit
on underscheit
han ußgeleit?
dem lucht ein selig tag.
wip, bistu sneller blicke gir,
sint die an dir
geborn von muter art, so volge mir.
biß diner blicke nit zu balt,
biß du erschauwest mannes tugend wolgestalt.
da nit verbir
und la din blick hin jagen.
vil vast dort uff der minne spor
gang im sin vor,
biss daz du offen vindst der truwe tor.
so sich dar in, wieß dir behag,
merck, ob er icht valsches in sinem herczen trag.
da hüt dich vor.
wip, merck, waz ich dir sage!
wip, laß dir dine güte nit entrinnen,
unrechter fure soltu nit beginnen,
die ere soltu minnen,
so wirt dir lobeliche wat,
die wol anstat,
schand ende hat.
den rat la dir behagen.
wer steter minne gerne pfligt,
wie hoch daz wigt,
wo minnen mit der stetikeit begigt.
wo stete minne gerne vert,
die wurckent nit, wann daz ein reine hercze gert.
wa wandel sigt,
da rat ich nieman hin.
die wandelminn ist also swach,
prist ungemach.
wer hie mit liep behuset undr ir dach
mit als gantzer unstetikeit,
dem wer der tot weger, dann er daz leben treit.
mit we, mit ach
verzert er mut und sin.
wann aber liebe mit der minne ringet
und sich ein sloss zuschen den zweien dringet,
waz dann lust dar zu bringet,
daz kumpt von wissen armen blanck.
der minne zwang
dez lustes schranck,
dang hab er, heils begin!
die minn ist aller selden blut,
die minn ist gut,
die minn, die hat den lip in irer hut,
die minn, die wurcket mit der scham,
die minn ist mangem spiegel aller selden stam,
die minne tut,
waz lust volbringen wil.
die minne mit der milte fert,
die minn hin zerrt,
die minne sich vor ungemüte wert,
die minn ist besser dann der tag,
die minn ist süsser dann der edel balsamsmag,
die minn, die rert
den lust uß herczen zil.
die minne sich von ungemüte lestet.
sich hin, sich her, wie sich die minne vestet,
in richem herczen restet:
so slecht sich in der minne strick
mang lieplich blick
nimpt da den sick,
wann es sich scheiden wil.
wer wol naturlichs prüfen kan
uff frauwen stan
und in büt er, wann sie sint lobesan,
und frauwen ding zum besten wigt
und ir mit frucht in ganzer wirdikeite pfligt:
got sicht es an,
wer frawen bi gestat.
wip sint naturlichen geborn,
daz in ist zorn.
wann sie hat frucht, so hat sie got erkorn.
wip sint ob aller engel schar,
got nimpt der tugenthaften zallen zitten war
und git im vor,
der wip in eren hat.
la dinen mut von frauwen nit vergahen,
war wibe zucht, mit tugend tu in nahen.
du must von in enpfahen
den dinen lebendigen lip.
ein reines wip
an allen kip
vor got in eren gat.
gegrüsset sei die veterlich persone,
begrüsset sei der sun in dissem done,
begrüsset sei der frone gaist,
der allü ding bewachet.
begrüsset sei die maget, aus den dreien
die sie empfieng und in gebar so freien.
so gar an alles menschlich we
hat si in schon bedachet.
begrüsset sei ir ödler nam
und der gebenedeiet stam
von künges art her gwidmet.
gegrüsset sei das word, das durch ir ore brast.
und wa gebar ie maid auff erd so reichen gast?
ach fraw, pehüt uns immer me
vor ewig todes pidmen.
sein gothait, die bezaichnet uns noch mere:
ave( die namen drei sind also here),
maria, salomones haut,
maria, maget süsse.
dein vierten namen ich dar zu wil preissen
- in dir zum kinde ward der alt, der greisse -:
maria, gotes muter klar.
das kompt von engels grusse:
ave, der selden reicher gruß,
des sich die welt erfreuen muß.
seid got sein anbegunde
( er swang sich under ainer maide prüste zart)
auff erden hie nit lieber kreature wart.
sie in umbfieng und krist gebar,
das was ain seige stunde.
da got, der fürst, geboren wolt nun werden,
vier halbs und dreissig jar gieng er auf erden,
das er nie lieben tag gewan.
esaias hatz gesprochen.
jhesus trat für uns an das krücze frone,
das was seins vaters will im höchstem trone,
da pat er für die feinde sein,
der apffel ward gerochen.
er pefalch sein muter sant johan.
ain schacher gotes huld gewan,
der ander blaib ellende.
< eli, mein got, mein her, wie hast du mich verlan?
conficio, mich durstet pitterlichen dan.
ist alls volbracht, her vater mein,
mein gaist nim in dein hende.>
maria, küngin here,
ich bit dich durch deins kindes tod,
das du versprechst mein sele
vor deinem sun vor aller nott,
der den dot an dem creucze leit.
ein scharpfes sper gen seiner seitten neiget.
ein blinder jud stach sere,
von pin floß wasser unde blut.
ich bit dich, künigin reiche,
mach mir mein lecztes ende gut,
bit für mich die drivaltikeit,
und das mir werdt barmherczikeit erzeiget.
verlei mir eugelweide,
wenn mir der dott mein leben bricht.
helfet mir clagen beide
mich frauvenlob besunder.
der dott mich überwunden hat.
maria, erwirb mir genaden,
das mein sei nit kum in der helle zunder.
begrüßet si die vetterlich persone,
begrüßet si der son im selben tone,
begrüßet si der frone geist,
der alle wunder machet.
begrüsset si die maget: von den drien
den einen namen, den gebar sie frien
on alles daz, was menschlich we
durchgruntlich hat besachet.
begrüsset si din werder nam
und din gebenediter stam
von kongen her gewidmet.
begrüßet si daz wort, daz dorch ir oren brast
und in ir wart zu eim gebenediten last.
hilff uns, fraw, dar, da niemant me,
von tode sicher, bidmet.
mari, du sist begrüsset mit den worten,
damit uffsloss der engel dine porten,
daz nie so rich gebürte wart
von künges tron genennet.
der vatter sprach zum son:< ich wil dich senden
zur reinen meid, die fart solt du vollenden.>
da sprach der son zum vatter sin:
< ich bin mit dir bekennet.>
da sprach der heilig geist zu in:
< sit ich mit üch vereinet bin,
so won ich bi üch beiden.
den son, den send wir zu der maget ußerkorn.>
der son, der sprach:< wie gern ich würd von ir geborn.
allein so wil ich liden pin,
und sin doch ungescheiden.>
die ewig wisheit vollenbracht uns mere:
ave( die dri namen also gebere)
maria salomone wis,
maria jacobinne.
maria muter, usserwelte gimme,
bi dir zu kinde wart die gottes stimme.
sant gabriel, der swang sich dar,
sprach:< ave, gottes minne!>
ach, wel ein seldenricher gruß,
des al die welt geniessen muß.
do er sin erst begunde
und er sich sloss in einer meide schoss so zart,
uff erden nie so liebe creatüre wart,
do si in empfieng und auch gebar.
gerümet si die stunde.
ach, maria, mutter reine,
dorch dines leven kindes dod
ich bevele di mine sele
und dem, de se erarnet had
an dem crüce, so man ome dar sach
ein scarpet sper dorch sine siden neigen.
dat dede ein jode blinde,
dem vorgaf he sine missedath.
och, ricker crist von hemmele,
dorch dine mannichvaldighen noth
so bidde ich dich here,
dat du mek armen gnade betegest,
leflichen oghenwede!
her dod, waß wolden ghi an mich bejaghen?
nu helft mek claghen beide
fruwenloff besunder.
de doth, de wil mek abesaghen.
dorch goth, wur tho bin ich ghedeghen?
wol hen, lath varen! sterve ich, daß iß kein wunder.
wes schal ich mich nu froüwen?
her sanges frünt, nu bistu dod!
sin schin had sich vorwandelt.
nu help mi claghen, czart mundelin roth.
nu sta ich hir an varwe bloth,
() vor waß ich fro, wann ich dich mochte anblicken.
me schal ome rosen straüwen
tho sime grave, dath duncket mek gud.
na hovescher korthewile
so senede och sick sin muth.
wenne vint me sinen gheliken? wath
ich ome vorbot, dat konde mek() upghestricken
mid kunstechriken worden
vin, ouch meth rechter meisterscaft.
wur dath de wisen horden
van sinem munde gerne!
den schal me hir tho grave dragen.
einer hoveschen juncfrouwen ich daß claghe.
ör schin, de luchtet vor dem morgensterne.
du himmelliske wunne,
bidde vor on, deß hestu recht,
he had din lof gesungen,
du bist sin vrouwe, he waß din knecht.
behude öne vor der helle gluth,
dat wi din lof vorbath moghen gebuwen!
du godes jogentbrunne,
hir umme wil ich dich nimmer loven:
he had din lof ghesunghen,
der werlde lust heth öne bedroghen,
de bringet mennigen in erren muth,
(...) dede der werlde alto vele ghekuwen.
wer he ein engel reine,
so noch vel mennicher eniß,
so weren sin schulde(...) cleine,
dath schaltu, frouwe, bedencken:
he iß ghewesen ein erdisch man.
maria, du most ome bibestan,
dat ome sin sele nicht werde ewich vorsencketh.
du himmelische(...) arche,
wi schal sin gheleide wesen
up eine fromde strate?
ane dine hulpe kan neiman genesen.
frouwe, schin over alle dach,
stant ome nu bi mit alle dim ingesinde.
do spreken drei patriarchen,
vrouwe, deß schaltu glöven mich:
< du endorfs ouch nicht lazen
den trost>. nim mari up gnade tho dich
und vor ön in din husghemach,
dar wi di werlt in gudem mode vinden
bi dem, di uns so dure
kost um sin rosenvaret bluth,
den de joden so swinde
roften und so veste bunden.
se geven ome mennighen harden slach,
tho hand schein uns der lechte dach.
wanne dancke wi ome siner deipen wunden?