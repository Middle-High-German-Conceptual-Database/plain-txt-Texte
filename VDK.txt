vriderich der kneht
nû wil aber der kleinen vogel singen,
daz ist wâr,
hie niht langer sîn.
alsô wil der leide winter twingen
elliu jâr
liehter bluomen schîn.
in kan in dem walde niht
ein grüenez krenzel vinden.
wâ mite sol mîner fröiden trôst
ir reidez hâr bewinden,
der man schoene bî der güete giht? dô mîn ougen sî alrêrst ersâhen,
wol der zît,
daz was mîn gemach:
dô saz ich ir sunder huote nâhen,
daz mir sît
niemer mêr geschach.
wie si hieze, des frâgt ich.
dô jach si balde schône,
si seite< sô ie lenger, sô
ie lieber.> got ir lône,
alsô hât si mir genennet sich. ê dazs anders iemen lieber wære
danne mir,
sanfter wære ich tôt.
ich hân sus der herzelangen swære
vil von ir
und der senden nôt.
ich bin ir< ie lenger, sô
ie leider> vor genennet.
owê daz mich ir güete niht
genædeclich erkennet!
dâ von wirde ich lônes selten frô. so ich gemeineclîchen muoz gebâren,
so ist ir spot
allez deich gesage,
unde giht, ich welle ir êren vâren.
nû durch got
hoeret mîne klage:
sî wil daz ich fremde sî
und dar mit triuwen sinne.
si mag ez hân für sî: ich wil
es mê, hânz niht für minne:
ich sold eteswenne ir wachen bî. die liehten lieben süezen tage reine
die sint zergân
owê leider von der trüeben zît,
dâ von ich wære ganzer fröiden eine,
wan durch den wân
der mir liebet unde nâhe lît
umbe ein kint dar alle mîne sinne
gewendet sint. erwirbe ich sîne minne,
sô wirde ich geil
unde hân der werlde mînen teil.
daz ist ein wîp dar ich mich hân gewendet
nu mangen tac.
an der vinde ich niht wan kindes muot.
mich hât mîn herze lange dar gesendet
daz ringe wac
ir genâde, als ez noch leider tuot.
hæte ir lîp nâch mînem willen güete,
si wære ein wîp diu mich von ungemüete
wol schiede gar.
nu ist des niht: noch singe ich iemer dar.
nû wil aber der bluomen schîn
zende sîn
und der kleinen vogelîne sanc.
owê, mîn her rîfe kalt,
den gewalt
schaffet ir den kinden alze lanc.
dâ von trûret mir der muot,
daz diu nôt
machet mîner frouwen füeze dicke rôt:
die sint vor dem winter unbehuot.
des mich tumben sît verdrôz,
ja beslôz
hiure ir bruoder allez ir gewant
niuwan mir ze leide gar;
offenbar
hât erz anderhalben hin gesant.
daz si mîn engelten muoz
alle tage,
daz ist umbe ir hulde mînes herzen klage:
sî erbôt mir doch nie minnen gruoz.
sî ist, sô noch gnuoge sint,
gar ein kint,
und doch an dem lîbe niht ze kranc,
schoene, stæte, rehte guot,
wolgemuot;
von den schulden êret sî mîn sanc;
an den zühten niender lam,
vil gemeit;
dâ von ie mîn herze nâch ir minnen streit:
sist mir lieb, ich wære ir gerne sam.
hazze ich in, des gêt mir nôt:
er verbôt
ir daz sî mich mîden solde gar;
dâ von hân ich herzesêr.
alles her
nimt mîn ir genâde kleine war.
iedoch ist mîn herze dâ,
swie si tuot;
unde wirt er niemer drumbe wolgemuot,
ez enminnet niender anders wâ.
trüege er iender holden wân,
alse ich hân
sîner swester lange her getragen,
sô vergæze er lîhte mîn,
solde er sîn
ungenâde mir gelîche klagen,
ich hân alles âne reht
sînen zorn
unde hân mîn singen dâ bî doch verlorn,
alsô lebe ich fröidelôser kneht.
< liebe fröidelôser kneht,
ez ist reht
daz ich dir mit triuwen bî gestê,
sît du lange hâst gekleit,
dir sî leit,
dîner frouwen tuo der winter wê
an ir linden füezelîn.
sîts ir sô
smerzent, diu wil ich erwermen, nû wis frô,
gerne under beiden fuozen mîn.>
diu vil minneclîche diech dâ meine,
mangen eit hân ich dâ verlorn:
nûne swere ich doch niht einem steine.
dizze leit wære baz verborn,
daz si mir geloubet niuwan einez: obe ich hienge,
daz ich ûf der erde gerner ledeclîchen gienge.
umbe waz
lîde ich solhen haz?
ich weiz wol, es hât diu schoene sünde,
daz ir spot machet mich unfrô.
ir genâden hete ich gerne künde:
semmir got, nâch ir ist mir sô
rehte wê, daz ich geslâfe niemer niht so ich wache;
dar zuo wirde ich selten frô wan so ich von herzen lache.
mîne tage
swindent sô mit klage.
nûst mir aber leide
daz unser ougenweide,
die bluomen an der heide,
dem winter niht kunnen vor gestên.
die sint klagebære.
noch dulde ich eine swære
dar zuo: ich bin unmære
eim wibe; daz muoz mir nâhen gên.
daz ist nû der dritte winter den ich hân gesungen ir mînen sanc.
wil si, daz ist ze lanc, sît ich mit triuwen ie nâch ir hulden ranc.
wesse ich wâ ich sunge
dâ man mich dicke drunge
und dâ mir wol gelunge,
dâ fund ich noch niuwes eteswaz.
waz mag ich nu vinden
den wîsen und den kinden?
diu milte wil verswinden;
dar under sô ist min fröide laz.
gæben mir die herren mêr, sô möhte ich wol volenden den willen mîn.
leider sus muoz ich sîn versûmet lange: ich meine ein frouwelîn.
ich sich an ir muote,
gæb ich ir in ir huote
ein vêhe kürsen guote,
si lieze sich gar ûf mînen eit.
ê ich die gewinne,
sô hân ich gar die sinne
verloren umbe ir minne:
besunder ist daz mîn herzeleit.
swaz ich disen winter mit geheize mac erwerben und al daz jâr,
nimt mîn ir güete war und ir genâde, daz gibe ich allez dar.
wê waz wil si mêre,
diu schoene niht ze hêre?
mac sî doch durch ir êre
mir lâzen noch heil von ir geschehen.
solde ichs umbevâhen,
sô wære ich fröide nâhen.
mîn ougen nie gesâhen
sô liebez als sî dâ solden sehen.
sêre ich des engilte daz ich kleine guot gewinne; daz ist mir leit:
dicke si mir verseit; dâ von ich lîde vil sender arebeit.
ich enwil niht twingen,
ich sol gefuoge singen,
nâch ir genâden ringen
die lange mîn herze hât erkorn.
ich hôrt ie daz schelten
mit ungefuoge gelten;
dâ von ich schilte selten:
ich fürhte der ungefüegen zorn.
ich wil noch von bluomen singen, dunket ez gefüege und alle reht.
froelîchen sol der kneht hiur aber reigen: ir jungen, daz beseht!
wil mir ein wîp gnædic sîn,
sô wirt mîn rât.
diu mir al daz herze mîn
betwungen hât,
si kan wol senden machen
mit ir vil süezem lachen:
waz sî des hât,
daz ir wol stât,
vil gar ân alle missetât!
< hei hei, grâwer otte,
hei hei, grâwer otte,
grâwer otte, nu pflege dîn got.
wîs stolz, grâwer otte!>
ich hân gedingen, wirt mir sie,
diu frouwe mîn,
durch der willen wil ich ie
frômüete sîn:
sô fröit sich mîn gemüete
von ir vil lieben güete.
jâ, frouwe mîn,
ich bîn doch dîn:
wie lange wilt ungnædic sîn?
erwint, frouwe hêre,
erwint, frouwe hêre,
troeste mînen senden muot:
jâ trüre ich ze sêre.