ditz ist von einem pfaffen, der wart darnach zeinem affen.
ein pfaffe und ein vrowe gut
die hetten beide sulchen mut
daz sie sich liep ein ander hetten,
daz ist war, mit ganzen steten.
die vrowe hette einen elichen man,
der was allez valschez an.
die vrowe wart des erblichen
ir wer der wirt entwichen,
zehant wart des der pfaffe gewar.
nu quam er geslichen dar
recht als ein diep sol.
wen si gazen und getrunken wol,
so begondens an ein bette gan
und alle kurtzwile han.
daz triben sie vil manic nacht und tac.
eines nachtes so der wirt lac
an sinem bette unde slief,
sie phlac daz sie in an rief,
und sprach zu im dan:
< sim, horstu, du solt uf stan
und solt ze holtze varn.
wilt du din vart sparn
biz die nahet zu zeuhet,
so wirstu versoumet.
die tage die sint nu niht lanc,
daz vazze in dinen gedanc,
dar zu ist daz viech laz:
du solt dich fuodern dester baz.>
eines morgens vil vru
do sprach der kneht der vrowen zu:
< ich wil is got immer clagen,
vrowe, welt ir uns also verjagen.
weste min herre uwern mut,
iz deuhte in vil lutzel gut,
er uber sehe uch niht so vil.
vurwar ich uch daz sagen wil,
mag ich is gefugen,
ich wil uch schire rüegen
mit der gantzen warheit,
daz ich uch wirt von hertzen leit.>
die vrowe sprach:< nu wirt erslagen!
sim, waz gebe ich umb din sagen
oder waz weistu von mir
dar umb ich nu dir
so gar ze genaden scholde stan>?
nu warn sie in daz hus gegan.
do sie ir gewant an genam
und zu dem feuwer quam,
do swur der kneht dar vur
ern queme talanc vur die tur
ern hette alrerst gezzen.
so sie waren gesezzen,
sie trug im kese unde brot,
sie sprach:< nu izze den grimmen tot!
ja tust duz vor hunger niht!
macht du daz werk gesoumen iht,
des bist du zaller zit bereit
umb din grozze schalkeit.>
do daz ezzen was getan
und waren in den hof gegan,
er spien die ros in den wagen
und begonden vaste gein holtze jagen.
do sie komen uf die vart,
er sprach:< meister, nu nemt den gart
unde vart al die wile hin,
wan ich muz hin wider in.
ich han da haime vergezzen,
do ich han gesezzen,
miner feustlige und minez hutez.>
des wart der meister ungemutez.
der meister vuor gein walde,
der kneht lief wider balde.
er verstal sich wider an sinen gemach,
do er hort unde sach
waz man da tet und sprach
und allez daz da geschach.
do si den man hin uz betrouc,
si briet ein swin daz dennoch souc,
unde bereit iz harte wol
an einen spiz und mestes dar zu en kannel vol
unde sant nach dem pfaffen.
donen moht si niht geschaffen
daz die spise wurde berait,
und daz sie also lange gebait
daz der pfaffe dar was kumen.
do daz die vrowe hat vernumen,
gegen im sie hin gienc.
mit beden armen er umbe vienc
sie unde wiste sazehant
do er ein schone bette vant.
do leit er sich an
mit der vrowen wol getan.
do begond er kurtzewilen
und dar zu vaste ilen
als imz die wolfe wolten nemen.
iz moht in doch niht gezemen,
er wer billicher da haime gewesen
und het an sinen buchen gelesen.
do die minne ein ende nam
und der pfaffe in daz hus quam
unde si waren gesezzen,
e si begonden ezzen,
do was der wirt von holtze kumen.
do daz die vrowe hat vernumen,
do want si iz wer der kneht,
unde enwestez niht reht
der selben grozen schalkeit
die er het uf sie geleit,
daz der kneht da haime bleip
und daz der meister selbe treip;
wenne er hat ez dicke getan
daz er den meister hete ze holtze lan.
doch hat sie die tur verspart,
als sie sich wolde han bewart.
do stiez er an mit grimme,
unde schuf des wortes stimme
und sin zorniger stoz
daz sie der wile gar verdroz.
< vrowe, nert mich>, sprach der beschorn,
< oder ich bin der verlorn,
begrift mich der wirt hie,
in grozer not quam ich nie,
oder wist mich etswa hin!>
sie sprach:< es ist min bester sin,
slieft under ein bank!>
den met sie und ander trank
und masantzen leit sie uf ein bret.
dem verhelin sie daz selbe tet,
daz was vil wol gebraten.
sust wurden sie beraten.
der wirt begonde schelten,
daz was im doch selten.
do lief die vrowe gein der tur:
< ja ob ich den lip verlur,
so mocht ich doch niht e sin kumen.
ich hat ein werk in die hant genumen,
daz mocht ich druz gewerfen niht.
sag an, wirret dir aber iht,
daz du so vru kumen bist?
waz maint daz dir so zorn ist>?
nu was der kneht hin umbe kumen
do er den meister hat vernumen.
er quam zu dem tor in gegan
und vant sie bi ein ander stan,
der meister sprach:< wo wer du sider?
du legest daz werk vaste nider.>
der kneht macht ein mer
wie unledic er gewesen wer.
die vrowe half daz holtz in tragen,
sie sprach:< wen ir daz vihe und den wagen
geuobet sere ze walde,
so ilet her wider niht so balde.
macht ouch uns die vuoder groz.>
wen sie des sere verdroz
daz sie sie beide bi ir sach.
nie leider ir ze mute geschach.
sie sprach:< vart, bringet uns holtzez genuc,
daz wir zu sumer den pfluc
nicht soumen durch die holtz vart.
ir habt das ubel bewart
daz ir uch also soumen solt.
e daz ir zwei fuder geholt,
so ist iz vinster nacht.
ilet vaste uber macht,
idoch ir tut uns grozen schaden.>
nu was daz fuder ab geladen,
unde sprach der kneht der vrowen zu:
< iz ist benamen ouch so fru
daz ich zwei fuder noch gehol.
lieber meister, tut so wol,
ezzet ein wenic nu mit mir.
zu ezzen ist mir so gir
daz ich daz leben kume han.>
do sprach der alwer man:
< daz wer mir ein michel not,
du bist nach hungers tot.
e denne ich dich vor hunger verlur,
lieber ich daz verkur,
e ezze ich allen disen tak,
wie ubel ich halt nu gezzen mac.>
do sprach die vrowe aber do:
< der teufel werde dines ezzens vro!
du sprichest dir tu der hunger we,
unde ezze an dirre wile e.
du bist griulichen wit.>
iz müet noch ein iglich wip sit
die heimlich einen slafman hat,
daz man iz bi im begat.
do sprach der kneht aber do:
< ir sit sin truric oder vro,
ich muz des ersten gezzen.
alsust han ich iz gemezzen
daz ich zwei fuoder noch wol hol.
lieber meister, tut so wol,
ezzet ein wenic mit mir,
daz sult ir tun vil schir.
iz ist anders gar enwicht,
ich tun anders ze holtze niht.>
do die vrowe gesach daz
daz des ezzens kein rat was,
e sie die hende hetten getwagen,
do het die vrowe dar getragen
kese unde brot und ein tuch.
sie tet im heimlichen manchen fluch
uber zwu unde drizic rast
weren sie ir lieber gewesen beide
wen da in ir ougen weide.
do sprach der meister zu dem kneht:
< du tust licht gar unrecht
daz din vrow tut sam si dich
harter furchte sam sie mich.
treuwen, het ich nu
ze ezzen gevordert sam du,
sinen wer mir talanc so bereit.>
< lieber meister>, sprach der knecht,
< daz last uch niht wesen leit.
ich sag uch niht denne die warheit,
ich hab ouch einen guten sin,
mit wem ich noch gewesen bin,
daz er min nie engalt;
wen zeinen ziten was der walt
mit loube wol bevangen,
do quam ein wolf gegangen
under mines meisters swin.
die schult was aber niht min
daz im da ein schade geschach.
beide dar rief ich unde sprach
daz beste daz ich mohte
und daz mir zu rufen tohte.
doch nam mir der wolf ein cleinez swin,
daz was reht als daz verhelin
daz dort stet gebraten.
nu enmac ich niht erraten
weder iz grozer were.>
< doch wil sich bezzern die mere>,
sprach der meister und nam daz varch.
unde do er iz sach,
der kneht aber furbaz sprach
unde zu sinem herren jach:
< nu lag da vil der steine,
die waren groz und cleine,
beide schiblic und breit,
die waren in den wek geleit.
sehet, der nam ich einen her,
der was grozzer noch cleiner,
ich enweiz wer in gemezzen hat,
als der masantze der dort stat.>
der meister der zukt daz brot her ab.
< nu sage furbaz, lieber knab.
dine mere die sint gut,
die habe ich niht vur ein unmut.>
er sprach:< ich warf im an der stunden
ein ungefuge wunden
unde traf in an daz houbet.
dar umbe er wart betoubet
unde blute also vil
( furwar ich uch daz sagen wil)
e er ie queme von dannen,
er begreif den met dort in der kannen.>
der meister zuckete sie her vur,
er weget sie und sprach:< ich spur
an disem mere vil wol
daz man dich gerne hoeren sol.>
do sie do gesazzen,
getrunken unde ouch gazzen,
do sie des beide hetten genuk,
der kneht sin nu mer gewuk
unde woldez niht lenger verdagen
ern wolde sin mer vollen sagen.
< ja, herre, do ich den wolf also traf,
do liez er swin unde schaf
unde begonde vaste vliehen.
do begond ich vaste zu zim ziehen.
ich jait in harte balde
vor mir hin gein walde.
do vloch er durch ein owe
unde leget sich under ein gebouwe.
do strakt sich der wolf nider
unde sach so dieplich her wider,
recht als der pfaffe under der banc.>
der wirt in zorne uf spranc;
er sprach:< ich hab iz alrerst vernumen,
ich bin der mere an ein ende kumen.>
er vienc den pfaffen bi dem har
unde rouft in ungewar.
sin rucke wart also ze slagen
daz er gote moehte clagen,
und mit knutteln so durch bert
daz er daz leben nach hat verzert.
dar nach in kurtzen stunden
do wart er vaste gebunden.
do mit quam er in ein gedinge
umbe funfzic pfunt pfenninge:
< die lazze holen den kneht din,
daz beste pfunt sol wesen sin!>
er gab im die slusselin
unde zeiget im sinen schrin.
< in ein steinein kemerlein,
do ge du hin in!>
der wirt des pfaffen die wile wielt,
vil vaste er in mit dem har hielt,
er gab im einen slac.
da mit er sin vaste pflac
biz der kneht her wider quam
und daz der meister vernam.
der kneht lief unverdrozzen,
wan er sin ein pfunt het genozzen.
er sprach:< herre, hie sint ringe
funfzic pfunt pfenninge,
die nemet, herre, in iwer gewalt.
ich han sie geschowet unde gezalt.
halt sie, lieber herre min,
last uch dar mit vergolten sin
iwer huner und iwer swin
und daz suzze mettelin,
iwer kese unde iwer eyer.>
also was ouch der mayer
gewesen sust vil manchen tac.
er sluc den pfaffen uf den nak
vaste mit der faust
daz im sin houbet saust,
unde stiez in vur die tur
und zoch do sin wip her vur.
der wart ir rucke so ze slagen
daz siz got mohte clagen.
iz half wenic ir gebet.
wie vil gutes sie im sider tet,
er getrouwet ir doch nimmer me
als wol alsam e.