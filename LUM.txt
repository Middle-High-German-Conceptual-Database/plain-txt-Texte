ditz ist ein mere von einem wildenere.
ich wil euch sagen ein mere.
iz heten wildenere
gerichtet dem wilde stricke,
als si noch tunt vil dicke.
do was ein leo in einen komen
und hete in vaste angenomen,
umb den hals lag im daz bant.
do der leo daz enphant,
do vacht er harte sere.
der strick twanch in noch mere
dan er davor het getan,
wan er was veste dar an.
do er sach daz im sin kraft
nicht mochte zu brechen den haft
und ez im an den lip gie,
einen zwivel er gevie.
do schrei er sine stimme
mit bitterlichem grimme.
daz hort ein mous di da bi im was,
die half im daz er genas.
nach grozem sinem heile
lief si zu dem seile.
daz was wunderlich genuck,
daz si den strick ab genuck
und den lewen ledick lie,
daz er mit vreuden danne gie.
des half im ein vil cleiner trost,
daz er des leides wart erlost
und der grozen arbeit
von der ich euh han geseit.
also mir die schrift beschiet
und mir daz bispel riet,
also wil ichz iu bescheiden:
habt vriuntschaft von in beiden,
den armen und den richen,
ez frumt euch sicherlichen.
euch kumt der arme ane bet,
also die mous dem lewen tet;
wan vil dicke ein arm man
dem richen wol gedienen kan.
was dar umbe hat er gutes niht?
so kumt vil lichte die geschiht
daz er im zu staten kumt,
daz er im vil wol gefrumt.
des nemet bilde bi der mous.
kleines fewer brennet ein michels hous,
so leschet ein trouf einen kol,
da von ein hous verbrunne wol.
nu volget ir der lere min
und lat euch niman ze arm sin:
si er euh holt, sit im sam.
des rates ich mich niht enscham.