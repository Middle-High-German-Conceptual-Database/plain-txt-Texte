ditz ist wie sich ein valke uf den se vervlock, daz ist ein seltzen mere noch.
sich vervlouge ein valke uf den sê
so verre daz er niht me
wan himel und wazzer sach.
do wolt er wider durch gemach:
do vermisset er der lande.
des het er nach zu pfande
baide den lip und daz leben
dem grimmen tode gegeben.
doch schuf sin heil daz er genaz.
do er vil nach verzaget waz,
alrest do sahe er ein lant,
des endes chert er zehant.
da chom er schire in gevarn.
danen vant er niht wan musarn.
der vogel waz deheiner
weder grozzer noch cleiner,
der in dem lande were,
wan allez musere:
ez waz der musaren lant.
swaz er da musaren vant,
den begonde er wol gevallen.
er wart da von in allen
enpfangen und wol gelobt.
< ich bezeuge daz ir niht entobt>,
sprach der valke wider sie,
< vinde ich iht ze tun hie
da ich vrümeheit erzeigen sol,
ich bewere mit den werken wol
daz ir mich bi euch sult vertragen.
ich kan die spise wol bejagen.>
da swigens allesampt zu.
des andern morgens frû
begunden die musaren
vrolich nach der spise varen.
der valke schuf ouch sine vart.
sin tugent und sin edele art
und dar zu sine gewonheit
die rieten im die arbeit
daz er in den luft hohe vlouck,
daz in doch leider trouck.
er suchte her und dar
und nam vlizziklichen war
ob er den vogel funde
an dem er gewinnen kunde
vrumen, lop und ere.
den sahe er da niht mere
wan musaren uber al.
zu jungest liez er sich ze tal
da die musaren sazen
und nach ir willen azzen.
er sach daz sumelicher saz
uf einer velt meus und az.
ez het ouch sumelicher da
einen vrosch genumen in die kla.
dem ez dar nach so wol ergie
daz er den haber schrecken vie,
der waz davon hoch gemut.
da duchte ein snecke harte gut;
der den da vant, der was vro.
der ander was ouch also
der zu einem regen wurm quam
oder ein vewaltern nam
oder einen kevern da vant:
des ungemuote daz verswant.
sust sahe erz alle enbîzzen.
do begondens im verwîzzen
sine groezze und sine schoene:
< du bist aller vogele hoene>,
begunden die meusaren jechen,
< nu ist din bosheit ersehen
daz du niht kanst her werben.
du solt zu rechte verderben.
nu bejage wir doch alle
die spise wol mit schalle:
nu bistu boeser danne wir.
deswar daz schinet an dir.>
swie vil er spottes dolte,
ern mochte noch enwolte
des niht des si da azzen.
des begondens in verwazzen
und zigen in grozer bosheit
und taten im so manich leit
daz er vlock in ein ander lant,
da er allen sinen willen vant.
als der valke wart verjaget
von dem ich euh nu han gesaget,
also wirt ein biderbe man.
swie tugent riche er werden kan,
daz hilfet lutzel und frumet
swenne er zu boesen leuten chumet.
daz er ir sit vermidet,
des wirt er so vernidet,
belogen und gehazzet
und wirt so vur gevazzet
von den tugende losen;
die beginnent in verboesen,
sam den valken die meusaren.
mocht er den leuten enpfaren
und entrinnen sam der valke entran.
so were er ein vil selick man.
nu mage er wol entrinnen niht.
ich sage euh wa von daz geschiht.
man vindet allenthalben e
der valschen sechzick oder mê
danne einen der nach eren strebet.
sit der so lutzel nu lebet,
war suln die tugent richen
den valschen denne entwichen?
sit nieman kan erloesen
den biderben von dem boesen,
so sol erz doch niden
und sol vil gar vermiden
ir missetat und ir untugent.
sin ere die sol neuwe jugent
immer haben, daz ist gut.
er sol wort, werk und mut
von bosen leuten scheiden
und sol im lazen leiden
ir valschen lip und ir leben.
sust sol er immer von in streben:
so ist er lobelich enpharn
den unslachten meusarn.
die valschen richen dunket reht,
ez si ritter oder kneht,
swie er sin gut gemere,
daz man in billich ere.
swelch ritter sich daz an nimt
daz einem choufman wol gezimt,
der tut dem valchen niht gelich,
er hoenet daz leben und ouch sich.
swer daz leben ane get
daz sinem namen wol stet,
er si arme oder riche,
der lebet vil lobeliche.