graf wernher von
mit urlob wil ich hinnan varn
und scheiden von dem lande
und niemer wider komen drin,
si müez ez mir erlouben
und ze friunde mich enpfân ân allen valschen wang.
wan sech mich rîch, wan sech mich arn,
so lâz ich in ir bande
hertz und muot, lîp und sin.
wil sî mich lebens rouben,
daz stêt an ir eine gar, nach der mîn hertze ie rang.
doch triuwe ich ir, sie ist so guot,
daz sî mir wende sterben.
ich wil es niemer ab gelân, ich hân den muot,
und solt ich drumb verderben:
ich dien ir alle die wîl ich lebe, geseit si mirs niemer danch.
mîn vro minneklîche minne,
warumbe hânt ir mir die sinne
so sêr, so vast an sî gewant,
daz ich ir nit mag entwenchen?
zwâr, ir solt iuch baz bedenchen
und ringen mir diu bant.
nein, ich wil doch nit endrinnen
von ir mit hertzen noch mit sinnen,
des sî mîn triuwe mit eit ir pfant.
ich wil gerne sîn gevangen:
des twinget mich ir munt, ir wangen,
ir schoen, ir güete, ir wîplich zucht
und ir frowelich geberde,
got, der was in hôhem werde,
do er geschuof die reinen frucht,
wan ime was gar wol ze muote,
mit ir güete diu vil guote
vienge mich ân aller leige flucht.
nû hât sî mich sô gebunden,
daz mîn hertze ist zallen stunden
bî ir, swar ich lande var:
sô enwil ez nit von dannen.
sî het ez alsô verspannen,
daz ez niender anderswar
mag gewenchen ûz ir stricke.
wær ich bî dem herzen dicke,
ich wær aller sorgen bar!
mit urlob wil ich scheiden von dem lande,
hertz und muot, daz lâz ich ir ze pfande,
sin und gedank, die wen von ir nit scheiden,
si sint ir bî mit stæteklichen triuwen:
daz ist alsô und sol mich doch nit riuwen.
und füer ich von den kristan zuo den heiden,
so wil ich doch ir diener sîn,
diu mich da twinget her von kindes jugent.
ich wil der lieben vrouwen mîn
mit willen dienen dur ir wîplich tugent.
wie sî mich hât beroubet
muotes und der sinnen gar
ich nîg aldar:
daz muoz mir sîn erloubet,
wie verre ich von den landen var.
mich jâmert ûz der mâzze
nach der vil lieben vrouwen mîn.
got alle die verwâzze,
dur die ich schiuchen muoz
ir wîplich zartez bilde,
ir mündel rôt, ir wengel schîn.
sol mir daz wesen wilde,
dabî ir friuntlich gruoz,
ir kinne, ir kel, ir goltvar hâr,
ir hend, ir arme blanch,
ir lîp, ir nas, ir ougen clâr
sol ich daz lange mîden,
so muoz ich kumber lîden
und wirt an fröiden kranch.
ez ist ein spot:
wart ie hertze von leide versêret
sam daz mîne, minne, daz ist dîn getât!
ich bin ir sot:
sus hât si mir die sinne verkêret.
wizzint, daz si mich gar ze strenchlîchen hât.
ich muoz ir eigen sîn,
swie si wil, diu frouwe mîn.
ach, rîcher got,
hât si minne den zouber gelêret?
möcht ich den zerbrechen, mîn wurde guot rât. si schetzet mich
unde leit mir ze kostliche stiure;
darzuo muoz ich singen, wie lieplich si sî.
si ist minneklich
und gestellet ze sehenne gehiure.
swem si missevellet, der ist ougen vrî.
in gesach nie wîp
han so tugende gernden lip.
si schetzet sich
michels rîcher an guote noch hiure:
alsus dicke wachsent ir tugende bî. vil sender nôt
hât diu minne ze pfande gesetzet
mir vil senden, der si nit lôsen enwil.
ich bin ê tôt,
ê si mich mînes dienstes urgetzet,
wan der mîner sorgen ist leider ze vil.
sô bin ich nit wert,
des mîn hertze von ir gert:
ir mündel rôt
hât mich an si mit dienste gehetzet,
und ist doch mîn wân und mîn lôn âne zil. wol mich hiut und iemer mê: ich sach ein wîp,
der ir munt von roete bran sam ein fiurîn zunder!
ir wol triutelechter, minneklîcher lîp
het mich in den kumber brâcht von der minne ein wunder().
an ir schoene hat got nit vergezzen,
ist ez recht als ich ez hân gemezzen,
so hat si einen rôten rôsen gezzen.
so ist der eine, der des nit wære wert,
() daz er læg ûf reinem strou, der triut ir wîplich bilde;
so ist der ander, der des tôdes dur si gert
und zuo zallen marsen vert, dem muoz si wesen wilde.
heyâ, got, wie teilst so ungelîche!
ist er hezzlich, so ist si minnenkliche:
waz solt der tiuvel ûf daz himilrîche?
herre got, und het ich von dir den gewalt,
daz ich möcht verstozzen in von der grôzzen wunne,
sô möcht ich in gantzen fröiden werden alt.
helfent alle bitten mir gôt, daz ers mir gunne,
daz der selbe tiuvel wert geletzet
und ich wert an sîne stat gesetzet:
sô bin ich mîs leides wol urgetzet.
ich muoz klagen, daz diu zît
sich so gar verkêret hât:
secht, wie heid und anger lît
und wie der walt in tuften stât!
dâ man ê hôrt vogellîn sang:
der klang in tal, in lüften erschal,
süezze stimme
winters grimme
tuot siu swîgen überal.
waz klag ich der vogellîn sang,
wan klag ich nit mînen pîn?
nâch der ie mîn hertze rang,
daz der ist nit worden schîn!
mînen kumber, den ich trag,
ich klag ir nicht mîns hertzen nôt,
die ich dulde
âne schulde:
ich fürcht, ez tuo mir den tôt.
wie mag daz iemer sô beschehen,
daz ich so sêre furcht ein wîb,
daz ich ir nit getar verjehen,
wie sî betwinget mir den lîb
und wie si mich hât brâcht in sende sorge,
daz ich der rede gegen ir so lange borge?
daz ist des schuld: si ist so guot,
und daz mîn lîb so rechte wênig guotes tuot,
davon mîn sin nicht an si gert:
si ist ze guot, swach bin ich,
ich dunch mich nicht ir selben wert.