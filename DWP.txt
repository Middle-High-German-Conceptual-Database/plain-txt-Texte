ditz mere ist stete von dem wiltprete.
ieslichem biderbem weide man
der wol beizzen und jagen chan,
den vreut ein wiltprete me
dar nach im ist gewesen we
und ez muz jagen uber macht;
daz dunket in suzer hin ze naht,
swaz im des wirt zu teile,
dan daz er vindet veile.
swie gut, swie wol veil iz si,
ern hat niht vreuden da bi,
iz wirt von im gesmehet.
daz er chume gevehet,
daz dunchet in suze und gut
und vreut im lange sinen mut.
daz ist der arbeite rat,
daz er so vil gejaget hat
und ez mit vrumcheit bejaget,
daz ez im dester baz behaget.
an dem veilen wiltprete
ist die untugent so stete
daz iz dem rechten waide man
cheine vreude machen kan.
iz vreut niht wan vraze:
die ezzent iz ane maze.
des vailen wiltbretes sit
der volget vailen wiben mit.
swie schoen ein veil wip si,
ir minnen ist niht vreuden bi.
izn wirt kein veile brut
dem wisen manne nimmer trut,
si chumt dem toren zu maze
sam daz vaile wiltbrete dem vraze.
sin ist niht vreuden bere
dem hubschen minnere.
den vreut michels baz ein wip
durch die er gut und lip
arbeiten und wagen muz.
so er ir hulde und ir gruz
ie chumberlicher bejaget,
so im ir lip ie baz behaget.
swenne er tage und arbeit
und sin chost an si geleit,
so gelustet in des wibes.
so er sele und libes
muz angest umb ir minne han
und hat die vorcht und den wan,
ob erz an ir schult verliese,
daz si in vil gar verkiese,
er muz warten ir gebot
vliziclicher danne got,
und muz tun allez daz si wil.
die minne ist sines herzen spil.
er wirt ein vreudenricher man
daz er so wilde minne kan
gewinnen und behalten
daz er ir chan gewalten.
die gefuge und die bescheidenheit
die machen daz er der arebeit
mit vreuden wirt ergetzet.
er slifet unde wetzet
sin manheit und sinen sin,
swenne er gewinnet den gewin
der nimmer manne wirt bereit,
er müeze zu der frumecheit
zucht, fuge haben und chunst.
swelch ritter gutes wibes gunst
mit sinen tugenden chan bejagen,
der muz im selben wol behagen.
sin leben ist wol vreuden wert
swen in sin chunst des wibes gewert
die niht wan tugent minnet.
swie choum er die gewinnet,
mit swelhen noten iz erge,
sie birt im manger vreuden mê
danne die er choufen solde:
swie wert die wesen wolde,
sine ber im niht so hohen mut
als die verdiente tut.
swenne in die an ir arm geleit,
so schowet er sine frumekeit
an ir genaden harte wol.
des wirt er vreuden so vol
daz in des wibes lusten muz.
die liebe kan so mangen grûz
da von die minne suzzet.
si liebet und gruzzet
beide den man und daz wip
untz daz ir ietweders lip
dem andern suzer muz sin
danne zucker und zimin.
ir tugent ist an der zal gelich.
des gesellet ieslich tugent sich
zu der die ir genoz ist
zu steticlicher mit wist.
der gesellescheft wirt so vil,
der sich keine scheiden wil,
untz daz ir libe ie ein vrist
richer den die ander ist,
und junger und newer
und suzer und getrewer:
sie minnent einander immer.
als holt wirt man nimmer
deheiner veilen brute.
die beroubet tumbe leûte
ir sinne und ir gutes,
ir vreude, ir hohez mutes.
swie schire man bi ir geleit,
so gerewet swaz man ir geit.
ich sag euch wa von daz geschiht:
da vindet man da minnen niht.
also gar den wiben ist versaget
daz ir keine werde maget,
also gar verzert ein vaile wip
ane minne ir leben und ir lip.
swaz dinges ich verkoufet han,
des sol ich billich an stan:
swelch wip ir minne hin git,
die enhat niht minne nach der zit.
sie hat neit und gitikeit,
ir ist daz swere und leit
daz sie kein wip horet loben.
ir herze mag vor leide toben
daz man keiner vur sie gert.
ir minne ist aller schanden wert.
sie hat des wuchereres mut.
swer gar ir zweier willen tut,
des selde ist gar verteilet
daz si nimmer wirt geheilet.