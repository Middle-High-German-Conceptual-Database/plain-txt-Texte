hie hebt sich an die cronicka des kunigrichs tzu behemen vnd sagt, wie sy zum ersten wurd genennet
do die kinder der menschen in dem acker senar noch dem
syntflutt nicht bedachten noch in irm mut betrachtenn
das geschehen gelubde zw noe irem vater, das do sprach:
< mit nicht werd ich verliesenn furpass mit den wassern der sint
flutt alles fleysch vnd wirt setzen meinen pogen in die wolckenn
des hymels, vnd wirt ein tzeychen des gelubdes tzwischen mir
vnd dem ertrich.> aber mer mißtrawten sy got von forchte aber
pawten sy von der tzukunftigen syndflutt wegen ein stat vnd eynen
duren in die aller grosten hohe. der almechtig gott was
ir vnweysheyt straffende vnd betzayget dy großheyt seyner
gotlichen almechtigkeit vnd an der selben stat teylet er ir tzungen
in tzwovndsybentzug sprachen. vnd von dem yst genant der
selbig thurn babel, das do lautet noch der außlegung schendung
der tzungen. doselbst nam auch eynen vrsprunck dye sprach
slowanica, das do mit verstortem wort yst geheyssen slawonicum,
von dem das volck der selben sprach heyssen slawoni.
wann in yrer tzungen slawo vnd slawi heyssen wort vnd worter
vnd also von dem wort vnd wortern der genanten sprach
heyssen sy slowani.
dorvmb dy vorgenanten slawoni
wichen von dem velde senar vnd gingen durch caldea
vnd komen in das, lant do nu wonen dy kriechen; darnach
gingen sy fur etlichen arm des meres, darein ging eyn grosser
mer bey bysanciam, welcher bysancia nu heysset constantiopel,
vnd gingen in die ertrich als mit namen bulgariam,
russam, seruiam, dalmatiam, caruatiam, bosnam, carinthyam,
ystryam vnd corniolam, welch sy noch auf dysenn hewtigen tag
besytzen. tzu dem letzten was in caruatia ein mensch mit
namen czhech, der durch eins begangen todschlagez wegen
eins freyen verlies das selbe teyl caruatiam; mit seinen
brudern vnd seiner geselleschaft ging er zu suchen ein newes
vaterlant, in dem er sicher mocht beleyben; von stat zu stat furging
vnd ging an dy tunaw. darnach kom er in das vaterlant
das nu in latein heysset bohemia vnd in tewsch behemen;
darumb bohemia wirt genant von boch, das yst got nach der
außlegung der tzungen slawonica, also mit der außlegunge
der tzungen sein sy geheyssen bohemi von dem namen gottes.
furwar bohemia inn der tzungen slawonica wird geheyssen
tzechi nach dem namen des ersten einwoners; der tzech
vand das vorgesprochen ertrich mit seinen prudern vnd geselleschaft
an einwoner; furwar er vand das voller
welde vnd tyer; do satzt er sich auf einen hohen perck, der heysset
in gemeinem wort rzip, das in tewsch heysset auf sehenn,
wenn worumb von dem berge wirt gesehen vm vnd vmb
ein grosse schlechtigkeyt des ertriches; auch ist dye gelegenheyt
des perges tzwischen den wassern albeam, wltauiam
vnd egram. do huben sy ann tzu erstenn tzu ackeren vnd
in tzu wonen in dem ertrich furwar die vorgenanten woner
bohemie. in dem anfang assenn sy aychelen vnd frucht der
welde. sye hetten nicht tyr fleysch noch getrayde noch samen
noch wein noch gemein starck trank. sundir sy truncken
lautter wasser. alle dinck waren inn gemein, vnd dy weyber.
sy trugen auch ein vnbekannt kleyd leynes vnd wulles
vnd gebrauchten in dem winter der hewte vnd fele der
tyr vnd der schafe fur ire kleyder. vnd westen gantz nichtz
von einem geteylichem gesetze, sunder sy lebten allein von
dem gesetze der natur. aber sein bruder vnd sein geselle der
do hies lech, der do mit im kome, der ging gar hohe perge,
dy do teylen boehmiam vnd poloniam. vnd do er sahe dy
aller grosten schlechtigkeyt, dy sich tzohe vber dye ende
des meres, do satzt er sich vnd von seinem geschlechte besetzt
er sy. es ist tzu wyssenn, das inn der tzungen slawonica
slechte felde dy heyssen bole - darnach genant yst bolonya,
gleich als ein feldliche slechtigkeyt. darumb gingen etlich
von seynem geschlecht gein russyam, pomeraniam, cassubiam
vntz an das reych darce vntz ann dy ende der
mere septembron vnd erfultenn das gantz ertrich russie
vnd ackerten daselbst. fur war die anndern von bohemia
gingen auf dem fliessenden wasser morauie vnd darbey
das lant geheyssen morauia; auch gleycher weysse mysniam
budyssinen vnd lusatiam vnd huben an zu wonen in dem
furstenthume. vnd alle dy lant waren weldelich vnd an alle
einwonern. welche lant dy slawoni alle haben gebawt
vnd wonen noch also auf dysen hewtigen tag etc. wie sy inn erwelten crock zu eym richter
darnach als dy slawoni oder dy tzhech bey vil tzeyten
also lebten also einfaltige lewt, in irer armut, do huben
sy an reich tzu werden, von den ackern vnd gutteren,
von dye begirlicheyt yre hertzen einwickelt vnd
reytzet sy tzu kriegen, manschlachten vnd tzu vil anndern
yrsalenn vnttereinander, also was es not, das dy vntrechtigklichen
alß mit gerechtigkeyt tzu eynem luffen, der sy scheydet.
also erwelten sy einen weysen vnd frumen; war in den
vrtaylen vnd ein schlecht macher der streyt vnd reiche, genannt
crock; der macht dy ersten slos vestung in behemen ann
der stat geheyssen stebna; auch andere wollen das der hett
einen bruder, der elter was, geheyssen crack, welcher crack
gebawt hat das slos vnd stat crackaw, von welchenn
crackaw der namen yst ein gelegt. also der vorgenant crack alle
dy tag seins lebens regirt oder außricht das ertrich
bohemia seligklich, nicht als ein furste sonder als ein erwelter
richter von dem volck; vnd lies von seinem todt; vnd nach
seinem todt drey tochter: die erst geporen tochter byelam,
die nach etlichen heysset kasy, dy bawet das slos
bielin vnd erhohet dy selben gegent. die biela was in aller
ertzney behende vnd erkennet dy natur aller krewter gar
wol vnd machet gesunt dy menschen von mancherleye
kranckheyt, von welcher sache wegen ein ytzlicher durstiger
des gesprochen landes eynen tzu flucht het als gleich
tzu eynem verlewmunten artzt zu der selben bielam. dy
ander tochter mit dem namen tecla bawet das slos thetin;
tzauberey vnd des vogelgeschreyes, was sy gar
groz. wann war vmb dye dyeberay vnd dye dink,
dy do tzu vielen den menschen aus verliesung der dinger, dy
weyset sy yn mit irer tzauberey vnd darumb das gantze
lantt, wenn ymant verloren het von dyeberey oder sunste,
dy luffen tzu ir vnd dy richtet sy in hubschlich dy verloren
ding. aber dy dritte yst, dye yst geheyssen lybussa, dy vbertrat
dy andern in dem synne. wenn war vm sy was ein weysagin
vnd sy het einen sichtigen geyst vor wyssende vnd ratende
aus der tzauberey tzu kunftige dinck; dy was weyser
denn dy anndern in dem gericht, senftmutig in denn
syten vnd des werckes. dy selben setzet das lant bohemia
tzu einem richter fur iren vater crock. dy bawet do
das slos zum ersten wyssegraden vnd regyret vil zeyt
das gantz lantt zu behemen. furwar dar nach geschach,
das tzwen freyen des landes bohemie vnttereinander
bewegten tzwytrechtigkeit vnd kriege von etzlicher besitzung
vnd komen fur dy benanten lybussa, dy bey stundec
dem gerichte, vnd paten dy sache mit rechtem gericht. welche
lybussa was erforschen vnd rechter tzeytigkeit dy furgelegten
sach vnd gab dem eynen dye gerechtigkeit, den anndern
verdampnet sy mit rechtem vrteyl. den der annder,
der verdampt wurde, sunder er was mechtiger der frewnde,
auß schrybe:< der durstigkeyt vnnsers volcks, das alle
reich vnd alle furstenthum regirt solt werden durch dy
manne, aber wir durch ein weyp!> do schrey alles volck
das do bey stund:< wir eyschen eynen fursten, der
ein man sey, der vns regyre als do geregirt werd
andere landt!> das erhoret lybussa vnd leget inn ein sweygenn
vnd sprach:< ir werdet morgen kumen tzu mir vnd
wirt erfullet ewr begirde.> welch do warn kummet mit gegenwurtigkeit
des anndern tags fur lybussam vnd vorderten
aber, das man inn gebe einen furstenn, der ein man
wer; zw welchen sy also redet:< ich habe wich geregirt wercklichen
vnd sußlichen in miltigkeit vnd frewntschaft als ein
frawe zue erlchen sachen. nu werdet ir haben ein fursten
als ir habt gepetenn, einen man, der do wirt tzemenn
ewr haubter in eyner eysereynen gerten vnd wird ewich richten
nach seinem willen, welches willen ir nicht durstig werdet vmmgen,
fur war er wird hohen vnder ewch dye, die er wyll vnd
dye anderen verdrucket er.> das erhorten dy freyen gemenigklichen
vnd das volck vnd aus schryren:< wir wollen haben
einen fursten der ein man sey>, vnd darvmb dy vorgenant lybussa,
dy was ein weyssagynn, als nor yst gesprochen, vnd hett
eynen sichtigklichen geyst; vnd paten sy, das sy inn tzu aygenett
einen fursten vnd eynen richter. sy sprach:< nemett
meyn weysses pferdt vnd legt im auf kungliche kleyder vnd
legt im ann eynen tzawme vnd zu welchem manne es geen
wirt do wirt es bestend, den nemet auch zu eynem fursten
vnd mir tzu eynem eelichen manne. vnd ich gybe auch
das tzeychen: vnd wenn ir tzu dem selben manne kumet, so
werdet ir in sehen sytzen ob eynem eyseren tysche essende.>
welch freyen erfulten das geheyß lybusse, do dy gesanten
poten von wissegraden do volgten sy nach dem pferde das
ging vnd lof vnd hin vnd herwider auf dem velde perge
vnd tal. des annderen tages kom es zu dem dorffe stadytz,
das do geheyssen wirt ein stat der kunge, vnd bestundt do selbest,
vnd das dorf lygt tzehen meyl von wyssegraden vnd
yst gelegen ob dem wasser belynn; do funden sy einen menschen
erende geheyssen pyzemisl, das ausgelegt wirtt
als ein betrachter in dem volck, mit tzweyen ochsen; welcher
acker behelt in der lenge vnd weyt tzwelf schryte vnd
der acker yst synnbel vnd gantz swartz vnd yst vmbgebt
vmbschrencklich mit eynem weyssen acker; vnd fur war,
nu redeten sy tzu dem man, der do ere:< dw pyst vnnser
kunck, laß ab dy ochsen vnd sytz auf das pferdt vnd kum
tzu deynem sal, der dyr bereyt yst, wann warumb das volck
der behemen hat dich erwelt tzu einem kunig.> do er das erhort,
do lost er auf dye ochsen, vnd sy verswinden vnd wurden
nicht mer gesehen. vnd furwar der man, der also geruft
ward von dem pfluge tzu eynem fursten, do stecket er snell
dy rutten in das ertrich, do mit er stach dy ochsen, vnd dye
pluet altzu handt vnd liess von ir drey tzweyge, dy do trugen
nuß zeytige frucht; aus welchen tzweyen tzwey al
tzu handt dorreten vnd der dri wuchs vnd praytet sich
gar sere aus, also das er mocht gesehen werden auff
dysen hewtigen tag, vnd pringet fruchte der nusse alle
iar, wellische nuß bey vill iaren nicht verdirbet noch erfaulet,
vnd auch nymmer kern wurm in den selben nussen
wirt gefunden. do das also geschahe, der vorgenannt pryzemisl
nam wider den pfluck vnd legt auf dy schare brot
vnd keß vnd aß doruon. do das sahen dy freyen vnd
poten, dy dar komen waren, vnd gedachten des, das lybussa
gesprochen hett von dem eyseren tysche vnd vonn
den ochsen, dy do verswunden vnd von der pluende vnd
tragende ruten. vnd wie wol sy wurden fur gefurt uon
dem in ein wunder, so suchten sy doch von nymant den geruften
fursten, vnd dar nach als pyzemisl gaß, do steyg
er auf das pferd vnd rayt mit im; fur war dye vorgenanten
poten, do sy waren auf dem wege, do fragten sy inn,
ob es tzimlich wer, das er inn saget, was das wer, das sein gerten
pluet vnd von ir liess drey tzweyge vnd dy tzwenn
dorreten, vnd der drit wuchs vnd was gar sere ausgepraytet
vnd bracht nus. er antwort:< drey fursten werden
kuninc von meinen lenden, tzwen dy dorrende schyer
furwar, der drit furst vnd sein furstenthume wirt pluen
erlichen in die hoche vnd in dy weyt vnd wirt machen
groß fruchte. auch sag ich ewch, wer es, das ir mich het
gelassen in dem acker, do ich erette, mein menlichs geschlecht
wer ewigklich in dem furstenthume belyben.
aber dar vmb das ir komt vor der zeyt, so wirt meynn
menlichs geschlecht geprechende. vnd in dem gib ych
ewch ein tzeychen: wenn das geschlecht verdirbet, so
wirt das eincklein rechen den anheren.> der vorgenant
furste trug auch mit im schuhe, dy mit pesten waren
geflochten vnd welch do waren von allerley ding
gemacht. von dysen er wart gefraget, warumb er sy mit
im truge oder furt. er antwort:< ich will sy heyssen behalten
ewigklich in dem sloss wyssegraden, vnd
werden nicht faulen, auf das das mein nachkumen
sehen, das sy sein gefurt vnd gesetzt von der armutt in denn
sale des furstenthumes, vnd das sy nicht hochmutig werden wann
warumb die hochfertigen werden gediemutiger durch der posen
dinst wegen vnd die dyemutigen werden erhohet durch
dy tugent.> welch des hewtigen tages werden behalten vleyssigklich
in der kirchen wyssegradenn, wann war vmb in der vigilien
der kronunge der kunig bohemie, dy korheren vnd dy prelaten
sein geben aus geende entgegen dem zukunftigen kunge
vnd weysen im das geschu der gerethe vnd legen es im auf
sein schultern dy geflochten pesten schuhe, so das er ein gedechtnuns
habe, das er kumen sey von armutt vnd mit nichte nicht
hochmutig werde. vnd do sy also gingen, sy vnd der furste
pyzemisl mit seiner grafschaft kom in wyssegraden, do er
gesatzt wart erlich von lybussa vnd von allen iren panerhern
vnd ward verknupft durch dy ee der lybussenn etc. wie prag tzum ersten auf kom
darumb lybussa, die vorgenant prophetin, was sy eins tags
von irm mann, bey steende ein menge der panerherren,
in dem slosse wyssegraden weyssaget sy vnder den nachgeschriben
versenn:< vrbem conspicio, fama cuius sydera tangit. est locus
in sylua, villa qui dystat ab ysta. ter denis stadys, quem
wltaua terminat vndis.>( dye außlegung des ersten vers:< ich syhe
ein stat der lewmut berurt das gestyrn.>; der ander versus:
< es ist ein stat in dem walt, dye ligt von dysem dorfe dreyssig
gewende, welche auch endet das fliessende wasser wltaua.>)
< furwar der gar tieffe flus genant brußha vmbblanckt
dy stat gelegen von dem teyl des nortwindez vnd ein hoher
vnd weyter, gar ein steyniger perck von dem teyl des mittentages
genannt von den felsen petrzin, welcher perck mit
seiner hoche scheynet vber all annder stet do selbst gelegenn
vnd der perck, der statt pewget sich inn der weyse eins merschweynes
vnd geet vntz an das vor genant vliessende
wasser. wenn ir kumet an die selben statt vnd den ersten
menschen, den ir vindet, mit dem redet vnd das, das er
ewch antwurtet fur das erste wort, aus dem namen des
selben wortes nennet dy stat. auch do selbst werdet ir bawen
ein sloss desselben namen vnd werdet das volbringenn
mit gepew.> dyse, dy do gesant wurden, erfulten das geheysse
irer frawen vnd komen tzu der stat, an welcher sy funden
eynen menschen bawende an einem holtz vnd hubenn
an tzu fragende, was er wer wurcken. er antwort sprechende:
< limen>, das ist ein swelle, furware, dy gesanten poten
tzaycheten also palt dy selben stat vnd bereytten gepewe
des schlosses, das do praga noch der slawonica sprach limen
lateynish sy hiessen, also kerten sy wider tzu irer frawen lybussam
vnd verkundeten dy geschicht, dy do gesehenn warenn.
dy sprach:< es ist wol gethan, wenn warumb auch gross
heren piegen sich zu dem dyemutigem swelle.> also das gepawt
sloss von so geschehen dingen, also geheyssenn yst
praha. auch weyssagte dy vorgesprochen lybussa von
dem slosse vnd sprach:< tzwen gulden olyue auf steygend
hin fur von dem sloss, vnd dy hohe der selben durch
farend den sybenden hymel, vnd werden scheynen durch
dy gantzen werlt mit tzeychen vnd mit mirackelen vnd
alles geschlecht bohemie vnd ander lant werden anpeten
yn opfern vnd inn gaben vnd aus den wirt eyne geheyssen
« die grosser ere », die annder « ein trostung der schare ».> das
wirt hinfur kumen nach vill zeyten, wann warumb der
erwerge furste des reichs bohemie, ein scheinperlich marter
wentzelaus, das nach der tzungen slawonica wirt
geheyssen watzlaw vnd wirt außgeleget als dy groß ere,
vnd heylige woytich der ander merter, ein pregischer bischoue,
des namen wirt ausgeleget ein trostunge der schar; vnd
pluende in dem vorgenanten slosse beyde, der bischoue
in geystlichen vnd der furste in tzeytlichen, vnd durchgingen
also dy tzeytlichen, das sy mit der kronen der marter
verdienten dy hymelischenn ruhe. auch sein in dem vorgenanten
sloss als vil corper vnd heyligthum beschlossen
der heyligen appostln, merter peychtiger vnd der iunckfrawen
vnd andere heiligthum des gotlichen leydens
vnd der erwirdigen junckfrawen vnd mit marter vnd wurden
andechtigklich geeret das dy getrewe krysten aus dem
reiche vnd aus vill anderen landen vnd von aller werlt
tzu luffen tzu den wallferten der selben heyligen, darumb yst
nicht vnbequemlichen, das vorgenant schlos genant werden
limen, welches in der tzungen slawonica wirt geheyssen
praha, vnd mit verkartem wort wirt geheyssen praga.
der
furste przmisl, der groß weyssag, mit der sichtigen prophetin
lybussa, seiner hausfrawen, ein ging vnd machten gesetze vnd
recht; do mit las wir sy stee, das lang zu schreyben wer; vnd
damit das lant behemen noch wirt regirt hewt bey tag.
dar nach bawet lybussa das sloss libussis bey albeam
nahent bey dem sloss, das nu wirt geheyssen colonia super
albea. daselbst yst sy begraben noch irem tode. welchs sloss
libussis nach vil lauffen der tzeyt was eins edlenn grauen
mit dem namen slawnick, des vaters des heyligen woytich,
anders adalberti, der da selbst begraben yst mit seyner
hawsfrawen ein muter des vorgenanten heyligen adalberti. wie wlasta mit den annderen frawen gewunnen das schloss wyssegraden
do gestarben was vnd begraben lybussa in
der purg wyssegraden, do erhub sich ein junckfraw,
geheyssen wlasta, in der hochfart, welche do mit begirde der
herschung, also das etwann ir fraw lybussa geregirt hett.
dy ruffet tzu ir ander junckfrawen vnd tochter sprechende
tzu inn:< vnnser frawe lybussa hat regyret das lant do
sy lebet, warumb regire ich nicht mitsampt ewch dass
ertrich vnd das lant, wan ich ire heymliche vnd die warsagung
vnd dy zauberey durch der vogel geschrey ir swester
tetkcze, vnd ich erkenne auch die ertzneye der gesuntheytt
vnd der kranckheyt gleich als biela, ir swester. darvmb
das ich erkenne ir kunste vor allen den, dy do lebende, dar
vmb, ob ir mir nu wollet nachuolgen vnd mir helfenn,
so hoff ich, das wir wollen sollch ding herschen vber all
man.> do antworten sy gemeynigklichen:< es gefellet vns
woll das, das dw vns sagest.> welche wlasta, do sie begreyff
die bequeme tzeyt vnd do schencket sy den iunckfrawen
ein tranck kunstenreichlichen gemacht vnd auch
der craft des smackes huben ann all dy iunckfrawenn
zu neyden vnmenschlich alle man, pruder, frewnd vnd alles
das, welchs menlichs geschlechts was, vntz in den todt. auch
tzu der selben tzeyt ryten alle frawen vnd iunckfrawen iagen
vnd an ander stette auch wurckten sy alle handelunge
als dy man also tzu eyner tzeyt. do sahe der furste przmisl
vnd der weyssag in eyner gesichte, das ein iunkfrawe mit
vil andern iunkfrawen, dy do beystunden, reichet im einen
kelch voller plutes, von welches dinges wegen beruf er
dy freyen menn vnd dy alten des volckes, welichen er
offenwaret das selbig gesicht vnd sprach, er forchtet dass
ein grosser schade wurd kumen von den frawen vnd iunckfrawenn
von des wegen, das sy inn alltzumal geben der
freyheit noch besorgten nicht annpieten dy menlichenn
tat. dy freyen merckten aller mynst seine wort vnd liessen
sy geyl werden tzu den wollusten. darnach in kurtzer tzeyt
die vorgenant wlasta ein regyrerin der iunckfrawen begerett
tzu reytzen, stercklicher der iunckfrawen vnd frawen des landes
bohemie, wider dy man. do gab sy in aber allen des gantzen
landes bohemie ein solchs gemachts getranck, von welches
smack sy begerten tzu vertylgen dy man mit der aller grawsampstenn
widerwertigkeit. vnd das geschahe, do ging
sy ein mit den iunckfrawen vnd frawen in ein arck lystigen
rathe, also das sy tzu der tzeyt der nacht, wenn die man
slieffen, in dem gantzen lande bohemia vnd sy vbervielen
sy vber all gewappende, also lang, bis daz sy die man tottetenn,
vnd das sy ab trugen dy mannen wappen vnd dy pfert vnd gurten
sich mit inn vnd das sy gingen beschirmlich mit den wappenn
der manne auszustreyten das sloss wyssegraden. do
sy hetten getodt, bey irem gelubde, dy alten vnd dye iungenn
man. in welchen sloss do was der hertzog przmisl, do sametenn
sy sich in dem felde vnd tzugen wider den hertzogen przemysl vnd
besassen das slos wyssegraden vnd entgegen do vber des selben
slos wyssegradenn, do baweten sy das aller festigs sloss auf
dy hohe eynes starcken perges. dem selben eynlegt man den namen
diewin - aus dem namen der iunckfrawen: in behemischer
sprach vnd windischer wurdenn genant dyewicie etc.,
also ist das schlos genant diewin, aus dem namen der iunckfrawen.
auch zu den tzeyten die vorgenanten junckfrawen
waren mechtig vnd starck von got vnd vbertraten die man
in vil tzalen, das dy man gantz nicht mocht entgegen lauffen
in dem felde oder widerstende irer großheyt etc. wie wlasta auß dem schloss diewin tottet gar vil man
aber darnach do wlasta gepawet het das ytzund gesprochen
sloss diewin vnd sich do selbest gesammet hett vnd dye
selben stat het gesterckt mit wappen puckler geschoz swerten vnd
auch mit bogen, do komen dye freyen hern des landes zu beheym
mit irer ritterschaft fur den fursten przemisl in das slos
wissegraden vnd sprachen:< als wie leyden wir die herschunge
der frawen, darvmb sein wir vber ein kume: eintweder wir
wollen mit inn ein geen in einen felstreyt oder wir wollenn
ir sloss diewin gewappender macht menlich besytzenn.>
brzemysl antwort den, der eynen warsagenden geyst het, vnd
sprach:< es ab sey, das ich mit ewch gee, wenn war vmb wir
werde all bestryten, vnd ich mit meinem geschlecht, wer es das
ich mit meinem geschlecht - wer es das ich in dem selben streyt
wer ich gantz verdurbe.> sunder dy vorgenanten freyen merckten
nyt die worter des vorgenanten fursten vnd fur tzugenn
mit aller irer macht vnfursichtigklich fur dy vorgenanten iunckfrawen
fur das slos diewin. do das sahe wlasta, die furstin
vnd die frawe der vorgenanten iunckfrawen, die tzu redet
mechtigklich den iunckfrawen sprechende:< aller liebsten
gespylen, ich weyß, das etwan dy amasones dy bewegten
vberwindende streyt wider tyrum vnd allexandrum; dar
nach geschahe das noch in dem reiche saba vnd in annderen
landen. die iunckfrawen vnd dy frawen der amasonen
herschten vberwintlich den mannen, das an tzweyfel mitt
nichte geschehen were, denn das dy frawen widerstunden denn
mannen in gestrengen thaten; dar vmb nemet dy crefte vnd
das gmute vnd nemet dy wappenn vnd erwelet
denn todt, auf das das wir vndertenig machen mit scharpfen
schlegen dye man, dy do wider steen vnnser herschung.> demselben
sy gemeinigklichen nachuolgeten: die iunckfrawen vielen
tzu den wappen vnd bereyteten sich tzu dem streyt vnd theten
auf dy pforten des schloses vnd gingen auf das felt. als die hungrygen
lebin, dy do durstet nach dem menschlichem plute.
vnd also mit machte vbervielen sy beschirmlich mit den aller
sichersten wappen wider dy vnsicheren manne; furwar wlasta
doselbst dy erste in dem streyt tottet syben man mit irm swert,
vnd der nachuolgten die haubtfrawen der selben geselleschaft:
mlada, hotkda, swataua, wratzka, radka, czaskava vnd trzraua;
gleicher weys die machen ein geselleschaft wider das
here der manne vnd ale dy man, die dy hilfe des flyhens
nicht erneret, dy verderbten sy in dem munde des swertes. vnd
do dy man vberwunden wurden, do wusteten dy frawen mechtigklich
das reich vnd dy dorfer on al widersteunge. auch
in der tzeyt do luden hubsch vnd listig iunckfrawen die man
in frydlichen tagen vnter einen betrieglichen betrugnus in ir
slos diewin, welch di sprachen zu den iungen vnd tzu den edlen
mannen ein ytzliche fur sich selbst, dy annder tzu dem anndern:
< ich hab smertzen in deyne liebe, darumb yst das du mich begerest
tzu haben tzu einer gesellin, so wurde ich dyr ye zugefugt
furwar. sich, ich offenwar dir die heimlichkeit, das mein fraue
wlasta hat geschichet auf dem tag alleine tzu reyten vnd
dasselbsthin, ob dw mechtigklich komest, so mogstu sy vberwinden
vnd mochst mich zu fugen, dir mit deinen vmbuahen.> also
machten sy den mannen grosse widerwertigkeit mit den wortenn,
wan war vmb do sy komen an die bezeygten stete,
do wurden sy all ermordet grawsamklich durch dye
selben iunckfrawen, das do offenbar yst von vil panerhern
vnd in irn dynern. furwar zu einem mal do santen sy tzu
den edlen des reychs mit eym gegleichten gelauben sprechende:
< wir haben ein verdriessen mer tzu lebende in dem arbeyten
oder in den streyten, fur war wir sein frawen, den do
nicht tzymet tzu herschen vber dy manne. nemet war vnd
geet tzu dem sloss diewin mit sicheren schryten vnd thutt
mit vns, als ir wollet!> welche wort die vorgenante freyen
prachten das fur den hertzogen przemisl, tzu welchen er sprach:
< tut sein nicht, ir sult sein nicht gelauben, wann sy betriegen
ewch vntteer eyner falschen bedeckung der flugel.> sunder dy
freyen verliessen die rede des fursten vnd sameten all man, dy
sy vermochten vnd gingen in der zeyt der nacht durch dy stat
dy inn dy vorgenannten iunckfrawen weyseten vnd komen inn
das sloss diewin vnd do selbst wurden sy all ertottet durch
die vorgesprochen iunckfrawenn, welche aus verporgen lagnn
gen in sye vielen grawsamklich etc. wie wlasta den banerhern styrad ertottet mit dem rade
dorumb das als grossen torlichen verrethnissen der vorgenanten
iunckfrawen, do beleybe tzu den tzeyten keyner
mercklicher panerhere in behemen newr allein styrad, der
fursichtige man ausgenommen vnd durchleuchtig mit vil frumkeit,
der do solt genn etzlich tzwytrechtigkeit zu uertylgenn;
vnd das westen wol dy vorgesprochen iunckfrawen vnd
santen do hyn speher, theten ein grosse vnd grawsamliche
sunde, wann waz vmb sy punden gar sere ein aller
hubsche iunckfraw in einem walt, dar innen grosse tal waren,
an eynem bawmen die hies mit dem namen scharca. vnd
setzten ein fleschlein mit met an ire seyten mit einer bwsaunen,
auf das das denn der vorgenante styrad des weg
da hynn was sich nehende tzu der selben vnd das der getzogen
wurd zu der rue do selbst mit den betruglichen worten
der iunckfrawen, dy do gepunden was; eintweder von irer
erlosung wegen, oder von des truncks metz wegen, oder von
des klangs wegen, der pusawmen, auss welchen ir verporgne
verkarte betriglich neydung peyteten, sy noch freßlicher
seyne tzukunft vnd do vbervielen dy obgesprochen
iunckfrawen den verlewmnten edlen zu totten yn, denn sy
allein forchten als eynen vber beleyber. es geschahe, das der
vorgenant styrad kom an dy stat, do aus schrey die
gepundene iunckfraw vnd sprach:< sich, mein here, dye grawsamen
iunckfrawen dyses ertrichs die haben mich
gepunden vnguttigklich tzu dem bawmen, darumb das ych
nicht wolt anhangen irer geselleschaft den andern gleich
zu sein. darumb vermane ich dein frumkeyt, das dw mich
auf losest vnd erledygest mich von irn henden. wann war
vmb do sy erhorten deinen mechtigen ganck, do fluhen sy
aus dem tzyle vnd also wurd ich allein gepeyniget mit den
scharpfen panden.> also das der vorgenant styrad wurde bewegt
in barmenhertzigkeit, der steyg von seinem pferde vnd
loset dy auf vnd gelobet ir mitleydende, das er sy widerfuer
zu iren eltern, als sy den patt. welche, dy do also erloset ward,
bat inn arcklystigklich, das er ein wenig trinck von dem tzugesatzten
mett. do das geschahe, do batt sy inn, das er plyse
wollustigklich dy pwsawmen, die er do vande. welcher nam dy
pwsawmen vnd schellet sy, vnd also dy frawen, dy do verholen
waren wider westen, das der gesprochen styrad kumen wer
ytzund, als sy gedochten, vnd vielen von den heymlichen
steten vnd dy do mit im waren, totten sy grawsamklich. auch
furten sy den styrad gefangen bey der vntteren stat oder
tale des slosses wyssegraden, vnd totteten in in dem angesiht
seines fursten przemisl mit der peyne des rades furwar.
in dem vorgenanten engen tale in der tzeyt sein gehoret vil tewfel
lachende, von der grossen bozheit der iunckfrawen scharca
vnd ir geselleschaft. darvmb das durch dy vorgenanten
iunckfrawen als gar ein grosse sund was begangen oder
geschehen, vnd darvmb das vorgesproche tale, welchs gelegen
yst hinder dem frawen kloster bremonen vnd wirt
noch auf dysen hewtigen tag geheyssen scharca von dem
namen der vorgesprochenen iunckfrawen. wie wlasta pose gepot aufsatzt, dar nach ward sy ertot vnter dem fursten przeßmyl mit iren gespylen
do nu die weyber hetten kein mechtige widerstenuss
mer, do tzu samen ruften sy al groz geporen vnter inn
vnd machten ein gepot, das ein yglichs kneblein, als pald
das geporen wird in die werlt, das dem abgeschlagenn
wurd der tawme vnd gleycher weyse so solt es vnter lygen
dem vrteyl des beraubens des rechten augen, auf das wenn
im der dawme abgesnyten wurde, das er nicht mechtig
wer zw glystern das swert vnd wenn auch beraubt wurd
des augen, das er denn vngeschicht wer tzu der werung vnd
zu der flucht. dar nach setzten sy, das ir ytzliche eyne mocht
geprauchen nach irm luste irs willen menlicher vmbphahung
vnd in der weyse, als etwen dy amasones gewonet hettenn
tzu nemende dy manne in dem reich saba, noch irem wolgefallen.
welche vrteyl vnd gepot die man, dy den vber belyben,
horten das, luffen tzu iren fursten przemisl vnd paten
das vber seinem rate vnd hylfe vnd sprachen, das er alleine zu
rete in den dingen vnd auch das er sy fursehe mit eyner notdurftigen
ertzeneye vnd das sy sich icht furpas vnterwurfen
gantz der macht der vorgesprochenen frawen. do der vorgenant
przemysl, do er das hort, do ging er in den rate vnd
santen tzu den genanten iunckfrawen in das sloss diewin
vnd offenwaret inn dy wort:< ytzund yst es tzeyt, das ich vntterlieg
ewr herschaft, vnd ich gib das sloß wyssegraden in
die macht ewrs regyrens; darvmb yst es auch behegliche,
das ir sendet iunckfrawen nach dem, als ewch gesehen wurd
austzurichten.> do das dy vorgenanten iunckfrawen erhorten,
do santen sy mit vil macht die pesten iunckfrawen tzu dem
slosse wyssegraden, vnd welch do hin kommen, dy funden
alle ein notdurft der speyse, auch namen sy gar begirlichen
die koste vnd das getranck, also das sy beswert wurden mit
dem laster der trunckenheyt. vnd do das geschahe, do liess
aber der vorgenant przemysl von den heymlichen stetenn,
die er do selbst geschicht het, die man vnd gepote, das man
sy all tottet. fur war die man theten das vnd namen ire
pferdt vnd ire wappen vnd grozmutigten stercklich tzu
dem todt der anndern. do das erhort wlasta, ir furstynn,
die was entzundet in dem tzorne vnd ging aus dem
slos diewin alleine mit den, dy ir nachuolgten snelligklicher.
vnd do sy komen tzu dem sloss wyssegraden, dye
gesterckten man mit denn wappen der erschlagen iunckfrawen
gingen sy ann vnerschrockenlich. furware sy gelaubet,
das dy schare der gewappenden frawen volgeten ir nach, on
alles mittel vnd vielen kunlich in dye man mit iren nachvolgerinen,
vnd do selbst ist sy mitsampt den annderen iren iunckfrawen
getottet worden ann der ersten spitzenn des streytes.
auch do der selben andere schar der frawen komen tzu der statt
vnd sahen dy ersten spitzen vberwunden, do wurden sy vnbehertzigt,
welche dy man einfolgten menlich vnd bekereten
sy in die flucht, vnd warenn sy durchechten vntz bis in
das sloss diewin vnd gingen mit inn ein in das sloss vnd
als vill als sy der funden, totteten sy all mit dem swert.
also hat der toret streyt der frawen ein endt in behemerlant
genummen, auch als denn verlassen wert. so regnirten dy frauen
syben iare in behemen; ydoch die grawsame vngutigkeyt
misseuiel vil erhaben frawen vnd iunckfrawen, auch
welche bosheyt oder grawsamkeyt ir vil wurden betzeugt,
mit welchen kein weyser man nicht vnpillich schetzt eyn
sulchen vnsynigen tzoren der vorgenanten frawen etc. prezmysl starb vnd sein sun nezamysl regiret nach im gar frydlich vnd wunsamlich
przemysl der erst furst vnd ein grosser weyssag, do
er regirt bey vil zeyten das behemisch volck, do starb
er. dem volgt nach sein sun nezamysl, welcher namen nezamysl
wirt außgelegt als nichtz gedechtig; furwar er gedacht
nichtz newes, sunder er beleybe sein lebtag in dem veterlichen
gesetze vnd regirt sein volck in fryde sein lebtag. welches sun der
di hies mnata, der kom nach im vnd was regyren gleycher
weyse in fryd vnd yst begraben. dem volget nach auch sein
sun woyn, welcher woyn het tzwen sun: vnislaum vnd wladislaum,
vnder welche sunne er teylet das behemisch erdrich:
dem vnislao vor prage vnd das hertzogthum tzu behemen
gab er; aber dem wladyslao gab er oder vnterteylet das
lant lutzen, anders genant satzen. von welchem wladyslao
kom darnach wladislauss, welcher in nachkumender tzeyt
beging vil streyt mit dem hertzogen neklan des landes bohemie,
als denn wirt gehandelt, in den nachkummenden iar.
auch dysem vnislao kom nach im sein sun, noch welchem kom
nach dem selben sein sun gregomysl; vnd dy selben all regyrten
das ertriche des landes bohemie in fryde, vnd werden
auch nicht ir geschicht gefunden in den cronicken, wie gross sy
sein. fur war der sun gregomysl, genant neklan, regyret das
land, welches namen wirt außgelegt: ein dinck, das do kein
punckt yst; vnd furwar dy außlegung des namens tzymet
wol seinem namen, wann warumb er was forchtig von gott,
das er in keyn gewonheyt der wappen mocht er pey sein
oder wolt. also do er besitzen was die regyrung des hertzogen
thumes do macht der wladyslaus, ein furst des landes
lutzen, welches lant nue geheyssen wirt satzen, dy allerr
großen streyte den behemen, wie wol er was von dem
geschlecht der fursten des landes bohemie vnd behielt sein
hertzogtum in behemen, vnter welchen streyten wert
letzter streyte, nachuolglich verschryben. wie wlatißlaus vnd neklan streytent waren
es ist geschehen ein streyt in dem felde, das do genant
wirt crtzko tzwischen den lutzanos vnd den behemen.
wann es ist tzu mercken, das das lant lutzana, das da nu
heysset satzen was geteylt in funf lant der stet: das erst
was gelegen pey dem fluss geheyssen mit dem namen binuria,
das ander aus beydem teyl bßka, das dritt was gelegen
in den vmbganck des regende wassers bruzinka, das
vierd genant siluana, gelegen vnter den enden des fliessenden
wassers mza, das funfte das gelegen yst tzu mittel, das
wirt geheyssen luca, die aller schonste in dem gesicht vnd nach
gewonheyt fruchtper vnd hat den namen von dem ding, wan
luca in behemisch wir ein wysen geheyssenn, in latein vnd
als ee das dy satz ein stat des landes gepawet was, do hiessen
die lewt lutzani. den selben was der hertzog wladislaus
geheyssen, ein streytper man vnd auch ein sere betrogender
man in den reten, der selb pawet dy statt, dy
er do hies nach seinem namen wlatislaw tzwischen tzweyen
pergen: mednetz vnd przypek in die nehen tzweyr lande,
das ist mit namen beline, vnd leuthomeritz; welche statt
er vmbgurtet mit eyner mawr vnd festigte sy gar sere.
der selbe bewegt den streyt wider die behemenn vnd macht
ein sulchs gesetz: vnter den seinen also das ein yglicher der in
der lenge werde vber das swert vnd wurd geruffen vnd komme
nicht tzu dem streyt, der verlure sein haubt. dar nach zu redet
er den seinen mit den worten:< o ir ritter, welcher in iren hennden
yst die letzt vberwindunge, etwen habt ir nicht ein mal
gewichen, tut ytzund dye tat. es eenist nicht nott der wappen
oder dy wappen zu tragen, zu der hofnung der ritterschaft
sunder trag mer mit ewch dy falcken vnd habich vnd dye sperber
vnd die ander geschlecht der geflugel, dy tzu dem spylee
vnd tzu der sussigkeit gehoren; welchen wir geben tzu essen das
fleysch vnser veinde, yst das das ir villeicht genuck sein, wenn
warumb ich setze on tzweyfel ketzlein fur dy kinde an die pruste
der muter meyner veinde, vnd wirt außsenden die vnseligen
nachtpaurn vnd außendene.> vnder des was ein frawe, dye
het einen stief sun, tzu dem sy sprach:< also ich wayss, dass
das bemisch volck tzubehalten den syge vnd die vberwindung,
vnd tzu dem ende vnd auf das das dw allein mugest
entrynnen, gib ich dir einen rate: totte den ersten, den du hast
tzu einem widerwertigen veinde, vnd sneyde im abe beyde orenn
vnd laß sy in dy taschenn vnd streych mit deynem plossen swert
krewtzweys in das ertrich tzwischen peyde fuess des pferdes.
wenn dw das getust, so sizt auf das pferdt vnd ker deynen
ruck vnd mit nichte syhe vmb, also magstu kawm allein daruon
kummen, wann dy anndern all erschlagen werden furwar.> der weste,
das sein stiefmuter was voll eins sichtigen geystz vnd gelobet
das selbe tzu thun vnd thet das auch. was die selben czeyt ein
fraw ein geystseherin, dye do riet dem hertzogen zu behemen,
genant necklan vnd seinem volck, das sy beheglichen mechten
dy goter durch das opfer eins esels, welchen sie riet tzu
totten vnd geteylt werden in vill stuck, vnd auch das er also
vertzeret wurde von aller schare. vnd das ist geschehen
durch den ratt der frawen. vnter dem der selbig hertzog
necklan von grosser cleinmutigkeit wegen was er nicht durstig
in dem streyte zu sein noch streyten. do rufet er tzu im heymlichen
einen ritter, geheyssen sder, ein frummen streytparen vnd
ein starcken. auch dem thet er ann seinen harnasch, das es ir wenig
westen, der sein, vnd setzet inn auf sein pfert vnd sprach im
tzu, das er strite wider dy feinde in seyner person, auch das er
vorging die seinen; vnd das gelobt der danckperlich tzu thun
vnd thet es vnd er vorging seiner schare vnd kome tzu dem
gesprochen velde vnd der erste was er mit den seinen bey
einem vberschneydenden puhel mitten in dem felde. fur ware
der hertzog wladyßlauss, der kom gleych weyse von dem
annderen teyl mit seiner schar vnd furwar er vnd dy seinen
mit irer menig do sy auf losten das geflugel, do erfultenn sy
dy lufte vnd der gestreng ritter, der vnter den wappen vnd in
der person necklan, seines hertzogen kumen was tzu dem streit
vnd vermonte dy sein, auf das das sy sich stercklicher wereten
vnd ob das geschehe, das er geschlagen wurde, do gepot
er, das sy inn begruben auf den puhel desselben veldes. also
streyt der allersterckst wider dy feinde vnd do sy all erschlagen
wurdenn mit den seinen, do beleyb er ein vberwinder.
auch in dem selben streyt do wurden im geschlagen gar vill
wunden vnd er starbe vnd in der selben statt yst er begraben,
welche stat noch hewt des tags wirt genant buzkum des
starcken ritters. abir von dem anderen teyl belyben sy allen
todt dann allein der außgenumen der do durch dy vnterweysung
seiner stiefmuter von dem streyt floch vnd der tzu seynem
hause ging, do vand er sein hausfrawe todt vnd do er dy
fleyssigklicher het angesehen, do vand er sie wundt in dem hertzen
vnd darbende der oren; auch nam er aus der taschen dy
oren, do fand er, das sy ir waren gewesen, vnd furwar
das der sein widerwertiger was vnd inn tzu dem ersten tottet.
fur war dy behemen gingen in das land vnd wusteten
das vnd tzustorten die stet vnd liessen gantz nichts
dar innen; auch hintrugen sy von dem selben lande vill
raube vnd vntter den anderen do funden sy pey einer alten frawen
den sun wlatislaw, des vorgenanten hertzogen lutzen, vnd brachten
den necklan, iren fursten, der do bewegt wart mit barmhertzigkeit
vber das kindt vnd wolt sein nicht lassen totten, sunder
er bawet ein statt geheyssen dragy an einer eben stat ober den
vliessenden pach ohrze, das yst egre, bey dem weyler postoloprt,
do nu ein kloster yst der heyligen iunckfrawen marie. vnd das
selb kind enphalch er einem, genant duringus, der do was vonn
dem geschlecht srbia. auch befalch er im dez sorge tzu tragende
wann der duringus, do noch lebte wlatislaus, sein vater,
do trug er dy sorge desselben kindes. fur war der vorgenant
duringuss, der gelaubet tzu bieten einen bequemen dynst, do
furet er das beuolhen kindt, auf das vorgenant fliessende wasser
ohrze, welchs wasser tzu den tzeyten was gefroren vnd
het auch gar tiefs eyse. vnd do er kome an er bequeme tzeyt zu
der stat seyner willen, do sprach er tzu dem kinde:< junckhere,
syhe vnter dem eyse vil vysch fur war!> do sich das kindt
pewgte vnd vnter sich sahe, do nam er dy hacken, die er verporgenlich
vnd dieplich vnter dem mantel trug, vnd hybe dem
kinde abe sein haubt vnd wickelt das in einen reynen snidel
oder leynwot vnd precht es dem fursten sprechende:< ich wolt
machen dich vnd dye sein sycher, das das kindt das do mir
empfolhen yst, das es ycht, so es kom tzu dem alter, reche den
todt seins vaters. nu sich, ych vnd pewte dir do sein haubt vnd
eysche dar von den lone.> fur war der furst necklan zu der selben
tzeyt sass mit seinen grossen hern ob dem tysche, vnd do er hort,
das als ein gar gross sunde geschehen were vnd an het gesehen
das haubt des vorgenanten kindes, do erschrack er vnd
darvmbe so vrteylet er mit sampt seinen grossen hern denn
genannten duringen schuldig tzu sein des todtes vnd sprach
tzu im:< das lone sey dyr vmb dein begangen sunde: eintweder
schupfe dych abe von einem hohen abgesnyten stein eines
pergs oder erhenck dich selber ane einem pawmen oder ertot
dich selbst mit dem swert!> welcher duringus, do er erhort
das vrteyl seines fursten, tzu hant vertzaget er vnd
hing sich selber an einem eychen bawme, welch aych als lang
stund das sy von des dinges geheyssen warde alnus oder
ein bowm des duringi. auch also hat gehabt das furstenthum vnd
das geschlecht des vorgenanten wlatißlay einen todtlichen ausganck.
darnach, do der vorgesprochen necklan volbracht sein
tage, do yst er todt. welchem nachuolget sein sun hostwitz, welchem
gelycherweyse nachuolget borzywoy, sein sun, tzum ersten
ein heyde, aber darnach ein crystenn. dyse gegenwurtig cronica
vntz biss hie her yst geschryben worden als von den heyden,
dy dennoch nicht hetten den crystenlichen gelauben vnd
yst nicht geteylt durch dy iare, vnnsers hern, sunder welche
hernach werden, noch dem pesten gesehen werd vnterscheyden. wie bortzwoy getauft wart vnd darnach tzu hertzog erwelt wart von metudio ertzpischoue
anno domini dcccxciiii der hertzog borzywoy yst getauft
worden mit seiner hausfrawen, der heyligen ludemila
von dem heyligen metudio, ertzpischoue in merhern in den
tzeyten arnolphy, des keyserss in der frystung swatopluck,
des kuniges zw merhern in die stat welegraden, welchem
kunig von merhern tzu den getzeyten der kung von behemen
was vntertenig. auch dem selben kunig waren vntertenik
dy lant als mit namen polonia vnd russia vnd dy stat
welegraden was ein haubt des reichs morauie oder merheren.
auch geschahe desselben iares, das der kunig swatopluck
beweget seine wappen vnrechtlich wider seinen hernn
vnd gevattern, den keyser arnolphum. von der sach wegen
der selbig keyser, sein her vnd sein gevatter, samet ein schare
wider inn mit dem gantzen tewtschen lande von einem
teyl vnd von den hewnen oder vngern von dem anndern
teyle. furwar do der kunig swatopluck sahe, das er nicht
wider steen mocht dem keyser in den velden, do abtrug
er sych dieplich auss der mitte seiner schare vnd sas heimlich
auf ein pferdt vnd flohe vonn dannen vnd vnd kom an ein
stat an ein spitzen eins pergs, genant sombor, an welcher
stat tzu den getzeyten woneten drey einsydel. furware
der kunig swatopluck auf das er belieb vnbekant
vntz an das ende, do tottet er sein pferdt vnd grube sein
swert vnter den myst, auch ging er vnerkant zu dem
vorgenanten eynsydeln vnd wart aufgenume uon in in einem
gesellen vnd mit eynsydel er ward beschoren vnd
nam das kleyt vnd beleybe do selbst mit inn vntz biss er
empfande ym tzu weychen der schad vnd die tzeyt des todtes.
allererst tzum ersten der vorgesprochen kunck offembart
den selben eynsydeln, wer er wer, vnd darnach all zu hand
starb er. welchs reich sein sun behielten wenig vnd klein
zeyt seligklich, wenn warumb sein sun der nach im, der wolt
an einem heyligen tage jagen bey der stat welegraden inn
dem walde, geheyssen gretzy, vnd verkundet dem ertzpischoue,
dem heyligen metudio, das er sein peytet mit einer erlichen
meß, als lang, bis das er wider kome. welcher heyliger
bischoue peytet, nahent vntz biss zu dem mittag, vnd do
er forcht, er versawmet, das gotlich ampt, do hielt er mess
aller mynst peytende des kuniges. furwar do der kunig
kom von dem gegeyde vnd horet, das der ertzbischoue celebrirt
het die mess vnd het gesegent den leychnam vnnßers hernn,
do wart er vnwillig vnd ging ein mit den hunden vnd mit
den iegern in die kirchen vnd macht einen grossenn lawt
vnd murmelunng mit den honern der ieger vnd mit dem
pellen der hunden; vnd also do er kome fur den altar, do
verspottet er den heyligen ertzpischoue metudium vnd ging
abe uon der oben gesprochen kirchen; von welcher versmehung
vnd scheltworter wegen, do dy mess vollbracht warde, der
ertzpischoue exconmuniciret inn, den genanten kunig, vnd leget
em denn bann vnd die beswerunge des bannes oder den
grossern bann, durch das gantz reich zu merheren. vnd do
das geschahe, do nam er mit in den hertzogen borzywoy
zu behemen, den er getauft hett, welchen er auch bestetigt
het in dem gelauben. darnach ging er tzu rom; do vand
er seinen heyligen bruder cyrillum, welcher vor zeytten
het getauft den vorgenanten swatopluckum, den kunig
tzu merheren, vnd das gantz reich tzu merhern, vnd denn
selben heyligenn metudium liess er do selbst noch im
zu einem ertzpischoue. der selbig heylig cyrillus bekeret
tzu dem gelauben das gantz merherland vnd vil ander
windische lant. auch er den leichnam des heyligen clementi,
des babsts, ein iunger des heyligen appostels sandt peters,
von der kirchen marmorea, welch im dy engel etwenn in dem
mere gepawt hetten, vnd ytzund von der sunde der menschen,
vnd do das mer trucken wart, do nam er den leichnam von seinem
grabe, den leichnam des heyligen clementis, vnd trueg
inn mit im gein merhern, vnd tzu dem letzten, do er hinn weck
tzohe von merheren, do ging er gein behemen vnd trug
mit im den corper des heyligen clementis, welchenn
heyligen leichnam des heyligen clementis behielt er in dem
sloss wyssegradenn in der kirchen clementis drey jare. dar
nach ging er gein rome mit dem obengesprochen leychnam
vnd erwarbe von dem babst vrlaube, das er bawet ein kirchen
in der romischen statt in der ere des heyligen clementis.
auch do selbst behielt er den leychnam des heyligen clementis,
auch in der selben kirchen ist er begraben mit seinem
bruder sancto metudio vnd noch biß auf dysenn hewtigen
tag wirt beschryben ein tytel eins cardinals von der
selben kirchen. auch der heylig cyrillus was etwan sehen
die hertigkeyt vnd den vnglauben der merhern vnd der
winden, do pat er von dem babst, das er genedig wurd
tzu geben vnd zu uerleyhen, das er mocht celebriren dy mess
vnd ander gotliche ampt in windyscher sprache, wenn err
nicht anders gelaubte, denn das er sy bestetigen mocht inn
dem gelauben. welche pette het der babst fur ein gespot,
vnd do er daruber het ein handelung vnd ein gedechtnus
in einem consilio der cardinal vnd vil bischoue, als palt
do erschale ein styme vom hymel sprechende:< ein ytzlicher
geyst lobet den hern vnd ein ytzliche zungen bekennet
inn.> vnd do der babst das wunder hort, do satzt er, das
man mocht mess vnd ander gotliche ampt celebriren ewigklichen
in windischer tzungen. vnd also werden celebrirt
dy messe vnd ander gotliche ampt noch auf dysen hewtigen
tag in windyscher sprache durch alle ertzpystum vnd land:
spaleten, ragusnien vnd jadrien vnd bey allen iren weych
pyschowen vnd durch vil ander pistum beyde durch dy
bischoue vnd durch dy priester. wie keyser heinrich, der drit des namen macht wratyßlaum zu eynem kunig tzu behemen
darnach der vorgenant kunik, ein sun des etwen genanten
swatopluck, kuniges tzu merhern, ward exconmunicirt
von dem heyligen metudyo, den oben genanten ertzpyschoue,
als verlassen yst, ein kleine tzeyt gelebet, het do verloren
er sein reich tzu merhern, das also geendet yst worden.
wann warumb sy teylten das mit starcker machte vnter
sich: eynen teyl den vngern, einen teyle den tewtschen von
dem teyl des aufgangs oder osterreichern, auch ein teyl
den polen, dy das gliedlich tzuryssen waren, also yst das
reich merhern gantz aussgeendet, mit volck besetzt vnd gehyndert.
auch die stat wylegrade von grund auf ward zustort
gantz vnd gar, vnd darnach zerging gantz der kunik,
das reich, vnd die ertzpystum zu merhern vnd ir wesen horet
furpas auf. sunder welchs reich tzu merhern. darnach
noch xcii iaren, als man tzalt anno domini milesimo
lxxxvi durch den keyser heinrichen, den dritten des namen,
yst es wyder gantz worden von dem willen der fursten
des keyserlichen reiches vnd yst wider verwandelt worden
zu behemen, wenn war vmb der selbig keyser erhohet
den wratislaum, den hertzog zu behemen in einen kunick
vnd besatzt das reich behemen vnd macht von dem merheren
das reich, ein margrafthum vnd das selbig margrafthume
mit den fursten vnd mit den landen. als die polonia,
russia vnd mit annderen hertzogthum vnd landenn,
dy denn vor tzu den tzeyten swatopluck, des letzten kunigs
tzu merhern, gehorten tzu dem reich merhern, dy machte
er all vntertenig dem reich vnd der krone tzu behemen, vff
das das ein sulche widergentzung vnd auslegung volligklicher
wurd auf geleyt in den nachkumenden als
mit namen inn dem capitel von dem leben vnd regyrung
wratislay des ersten kuniges.
der hertzog borzywoy behielt
getrewlich vnd meret den crysten gelauben, als vere als er
mocht, in seinem furstenthum, mitsampt der heyligen ludmila
mertrerin, seyner hausfrawen, der tochter des grauen glawi,
geporen von dem castell bzew, das man nu heysset
melnick, vnd regirt sein zeyt seligklich. auch der gesprochen
worzywoy noch der begerunge der tauf gepare tzwenn sun
aus seyner vorgenanten frawen, der heyligen ludemila. noch
dem todt borzywoy, des ersten krysten vnd hertzogen, do behielt
spitigneus, sein sun, das furstenthum, vnd nach dem
desselben spitigney regyret sein pruder wratislaus das hertzogthum.
welcher auch stiftet dy kirchen des heyligen georgy
in dem sloz pragen, do er begraben yst. welcher wratyslaus
nam ein weyp mit dem namen drahomirz von dem
aller hertesten geschlecht luticen, in gelauben herter denn kyßlinge,
auß dem lande genant stodor. die selbe drahomirz gepare
tzwen sun: den heyligen wentzelaum, bequeme got vnd
den lewtenn durch dy tewren oder vbertreflichen tugent, furwar
den boleßlaum, den gepare sy, der ganczem werlt durch
dy bozheyt vnd durch den heßlichen vnd vbertreflichenn
todt seins bruders.
also do zunam der crystenlich gelaube
in behemen, vnd darnach als der vorgesprochen wradislauss
fur spitigneo vnd sein pruder von dyser werlt geschyden
was, vnd het tzu im genumen dy außrichtung des hertzogenthumes
tzu behemen vnd geperet het aus seinem vorgenanten
weybe die sune: den heyligen wentzelaum vnd
den vngutigen boleßlaum, vnd die selbe drahomirtz gabe sich
oder betzayget sich mit allen den secten der aptgotter, vnd do
er also starbe, der durchleuchtigyst furst wradyßlaus, do
lies er seiner muter, der heyligen ludemyle, das eyne kindt vnd
die beschirmung oder regyrung seins vaterlandes. aber sein
hawsfraw drahomirz den annderen sun neret sy, den vngutigen
boleßlaum, vnd reytzet denn stetigklichen tzu den
gewonheyt der heyden. darvmb dy aller erlichste
fraw der behemen, dy erste margarith vnd dy erste plum, dye
tzu flecken, tzu ryssen wurde in bohemia; aber dy heylige ludemyla,
vntterweyset ir enicklein, den heyligen wentzelaum,
in crystenlichem gelauben vnd in den puchstaben vnd inn
den heyligen gesprechen des ewangely. tzum lecztenn der
mylt troster, der heylig geyst, macht waich des kindes hertz
vnd entzundet inn von inn wendig als gross, das dy funcken
von aussenn an seyner untterweysung schynen gleich als
dy lampen vntter den milden vnd den gerechtenn vnd die
fruchte der ewigkeit plueten aus seinem honigfliessendem
munde. wenn warumb das land tzu behemen yst erleucht
worden aus seyner predige. vnd er trug dy iunckfrawlichkeyt
oder dy kewscheyt in dem gemute vnd inn dem leichnam
vnd was durstend nach der marter vmm cristo. er nicht
vermendelt noch verdecket die warheyt des cristenlichen
gelauben, sunder er predyget offenbar mit peten, vasten
vnd auch mit almusen geben vnd er was eingehalten alle
wegen mit anndern gutigen werckenn vnd diemutig vber
all sein vnttersess. auch geschah es, das dy neydysch drahomirs
begeret sich zu vberheben der regyrung des hertzogthums
vnd sendet dy aller posten wutrich tunnam vnd
cumonem in das slos thetin, welche dy heyligen ludemilam
totteten oder strengeten vmb den hals vnd außlescheten sy
mit der marter. welche getote cristus nam zu im in den hymel
mit eynem guldein halspant etc. dar nach von dem leben sancti wentzeßlay vnd von seyner marter
darnach dy allerposte wutrichin tobende tobet in die
getrewen krystenn. aber ir erster geporen sun, der
heylige wentzelaus, behielt dy crystenlichen lere vnd gesetze
vestigklich, als mit namen seiner anfrawen der heyligen ludemyle,
vnd widerruft dy verstrytenn crystenn vnd ertzeyget
in allen gutte werck. vnd er aus ackert das brot vnnd
den wein tzu dem dinste der mess mit seiner aygenn arbeyt
vnd henden vnd er tzutrug holtz vnd ander notturftige
werck vnd dinck den witiben vnd den waysenn auf
seynen aygen schultern bey der nacht. vnder des der
hertzog gurimen ersahe dy diemutigkeit des heyligen
mannes, do hub er ann tzu vntterdrucken vnd zu wusten das
ertrich vnd sein hertzogthum, also daz der heylige wentzelaus
ward getwungen vnd sammet ein schare vnd lieff
tzu im entgegen in das velt tzu einer beschirmunge seins volcks.
welchem der hertzog gurmen versmehet vnd lief inn entgegenn
mit seiner schar vnd widersagt im ein streytt. welchem
der heylige wentzelaus sendet potschaft sprechende:< yst das, das
dw begerst meins hertzogthums, warvmm werdenn dy getott
in dem streyt, vber welch dw begerest zu herschen? furwar,
ich gere nicht tzu uergiessen das plutt der deynen. sunder yst
das, das dw begerest eins streyts, vberwinde mich alleine, so
soltu vber alle dy meinen herschen in fryde. aber yst das, das
ich dych vberwinde, so sullen gleycher weyse vnttertenig sein
meyner herschung.> das erhort der hertzog gurmen vnd zusagte
frolich vntter eynem solchem gedinge mit im den streit
mit vester warnung zu den vorgesprochen zu uerbringen vnd aus
beydem teyl ein schare. aber do nu die vorgenanten fursten
herfur gingen tzu dem streyt vnd do stunden dy schar tzu dem
gesicht aus beyden teylen, dy hymelyschen engel volgten nach
dem heyligen wentzelao vnd ein scheynendes crewtz furging
vor seinem antlutz. aber do das der hertzog gurmen sahe, do
viele fur inn vnd pat genade. dem der heylig wentzelaus saget:
< czeuhe vnd nehene dych, dw solt sein genugsam deiner
ding, aber ich beger der deinen nicht. gee inn fryde!> darnach
ward geruffen der heylig wentzelaus tzu dem keyserlichenn
houe vnd er yst wider genumen erlich von dem keyser vnd
den furstenn vnd yst nachgeuolget tzu den gesprechen vnd
redten des keysers. eins morgens vertzoch er tzu kumen durch
der arbeyt vnd nechtlich mudigkeit wegen, dy er thet inn
wachen vnd in gepeten, also das der keyser mit den fursten
erkant in nicht tzu ern, von der sach wegenn, das er lancksam
kom in den ratt. aber darnach do der heylig wentzelaus
kom zu dem rate des keysers vnd der fursten, do sahe der keyser
engel dy inn furten vnd ein scheynendes guldeins kreutz
mit eynem gar grossen schein in seiner styren. do viell
der keyser mit seinen fursten fur sein fuesse vnd pat genade.
darnach was er inn pyten, das er hyesch oder pett, was er
wolt. do pat er den arm des heyligen merterers viti; denn
gab im der keyser. vnd do er inn bracht gein prage, do bawet
er ein kirchen vntter dem tytel des erlichen mertrers, pittende
von dem heyligen wolfgango, bischoue tzu regenspurck,
dy tzeite dyocesan der behemen, das er nicht sawmet tzu kumen
tzu der weyhung der vorgenanten kirchen oder kunighaus.
dem der heylige wolfgangus sagt:< was ist das, sunn, das du
meyn bedorfst? wenn warumb dein kirchen, die dw begerest
tzu weyhenn, sahe ych aufgerecht vnd vor got vber dye
kirchen des ertzthumes, sunder ich lass weyhen nach deynem
willen.> do eins mals der heylig wentzelaus gienge
barfues bey der nachtzeyt tzu kirchen in dem wynter, do der
snee vnd das eyße hynderten an dem weg, sein heymlicher
ritter mit dem namen bodywen volget im nach vnd er
enpfande, das nichtz gesundt wurde die kelte in seinen fuessenn,
wie wol das er geschuhet was, das er sein nicht mocht erleyden
oder getragen. welchem der heylig wentzelaus sprechende
sprach:< setz dein fuess in die fuess trit meiner fues!> welches
er thet. do wurden warm dy fues des ritters, also das
er keinen frost darnach mer enpfant. aber dy fußtrit des erlichen
mertrers erschynen, als sy stercklich plutigten. do der
erwirdig furst sanctus wentzelaus gab sich lieplich vnde
gutigkeyt oder miltigkeyt auf das, das er kaufte dinsteiungling
vnd der freyheit, auf dass, das er mecht erblinge cristo,
vnd er was tzustorenn dy pant vnd dy galgenn, forchtende,
das icht das plute des nechsten vnrechtlichen wurd verdampnet.
er weyssaget vnd predyget vil tzukunftige vnd ware
dinck oder warsagung. von wann vntter den anndern uerporgen
dingen wart im geoffenwart dy erhebung seyner erlichen
anfrawen, der heyligen mertreryn ludemille, welchenn
leichnam er vand vnuerseret, als im denn verkundigt was.
welchen er bestatte er mit grosser innigkeyt zu der kirchen
des heyligen georgy des slosse pragenn.
darnach der
heylig wentzelaus was begerende dy hymelischen ding vnd
versmehen dy irdyschen vnd sante botschaft tzu dem babst, das
er im vrlaub gebe, an sych tzu nemen ein muniches kleyt noch
dem orden des heyligen benedicti, begerende auftzusagenn
vnd auftzugeben das furstenthume seinem bruder boleßlao.
furwar er, sein bruder boleßlaus, was inn neydende vmb seine
gutte werck, aufsehende dy irdyschen vnd versmehende dye
gotlichen vnd hymelyschen vnd begernde seines furstenthumes.
er snelligklich sich vnttermischet der sunde vnd lude den erwirdigen
fursten tzu der wirtschaft in das sloss boleßlauiensiss,
das er gepawet hett. furwar er was vorwissende seynes
todtes vnd lies sich furen gleych als ein schaf tzu dem todte.
welcher do also betrogen ward von seinem neydigen prudern,
der ward gefurt zw der hymelischen schar der mertrer, frewende
vnd saget got danck. wann warumb do er rwet inn
dem abent essenn mit seinen mitrittern, redende sprach er:< morgen
an dem abent des probst paradysi werd ich trincken
den kelch des leydens in der liebe des hern, welcher do wirt geben
mein sele meinem got. aber nu trincket vnd esset mit mir,
wann ich trinck icht mer mit ewch von dem geschlecht dyserr
weinreben.> do was er aufstende von dem abentessenn vnd sagt
got danck vnd thet ein lauter peycht mit eym rewigen vnd gelocherten
hertzen, mit begerung genug tzu thun, bate vonn dem
briester applas vnd er auspetet mit eynem pittern weinen fur dy
sunde, beyde dy sein vnd auch der nechstenn, vntz biß tzu dem
hanenkreen. aber er was bestendig aller ynnigklichst tzu mettentzeyten
vnd nam des morgens oder in der morgen rott dy waren
scheynende sunnen der sele, den leychnam des hern, vnd also
yst er erleucht vnd besorgt als der metten stern vnd entgegen
ging den nechtlichen widerwertigkeyten von der macht
der vinsternussen, vnd sein pruder, der do außging, der grawsam
vnd der vngutig, was grussen mit eym suessen gesprech
vnd ward gewundet als der ander abel von dem chaym.
vnd do er inn geschlug, do ging er hynter sich vnd viel
vnd was nicht habende macht in den man gottes. aber der
heylig wentzelaus was begerende tzu opfern willigklich denn
dinst gottes oder dy heyligkeit gottes vnd setzen sein sele fur cristo
vnd gabe im wider sein swert, sprechende:< dein wille sey inn
deinen henden.> welcher do tzusamen hewffeln was die poste
den aller posten, als der bere lagung yst gelegen von der gruben,
anderweyt vberviele er inn mit seiner geselleschaft, vnd als dy
vippernater begerent yst tzu reyssenn ir fleysch vnd ir plutt, also
ausrecht er das swert in seynen eygenn fleyschlichen bruder
vnd derstach inn vnd waren verlassende got vnd sele vnd den
leychnam der erden. welchs plutes des pruders todtschlage
was vor got schreyen, das ess mit nicht mocht gedruckend
vnd abgewuscht werden mit keyner menschlichen kunst. aber
cristus was erscheynen dem kunig von datia die tzeyt seiner
erlichen marter vnd er was manen inn an dem creutz, das er
bawet ein kirchen vntter dem tytel seins mertrers wentzeslay,
als er begeret tzu haben genade von im, vnd das thet er auch
dy zeyt. die aller post vnd dye vnwirdigist drahomirz, sein muter,
als dy ander jesabel was nachuolgende dy grawsamkeit
der allervngutigysten athalie, dy do grawsamklich wurcket
in ir eygen kunigliches plutt, vnd ward ein versererin
des vergossen vnschuldigen plutes des mertrers, irs erst geporen
sunnes, des heyligen wentzelay, vnd yst aufgeschopft uon
der erden gleych als dathan vnd abyron vnd in offenbarer stras
fur das sloz pragen gegen dem lande des aufgangs der sunnen,
als denn dy fuesstapfeln werden gesehen noch bys auf dysenn
hewtigen tag. aber die mitgesellen des bruder totschlag
des heyligen wentzelay, die sein geschlagen worden, bayd mit
dem tobenden vnd mit den aller postenn schlegen. aber der heylig
wentzelaus ist gemartert vnd getot worden von seinem pruder
boleßlao in der vorgenanten stat boleßlaw tzu den tzeyten
nach cristi gepurt achthundert vnd xxix jar iiii kalen.
octobris.
anno domini dcccc jar vnd in dem dreysigisten iar noch des vorgesprochen
heiligen wentzelay marter, ein hertzog zu behemen
darnach do. nu regiert der grawsam boleßlaus das behem lant.
do yst geweycht worden die kirchen pragenn durch den bischoue
michaelem zu regenspurck.
anno domini dcccc vnd xxxi jar der grawsam boleslaus lies seinen
sun starquas gein regenspurck zu den tzeyten des heyligen emerammi
das er vnterweyset wurde in den freyen kunsten. wie sancte wentzeßlaus uon boleslaw gen prag in die kirchen bestat ward vnd von seinen wunderzeichen
anno domini dcccc vnd xxxii jare iiii non. marcy dye bestattung
des erwirdigen mertrers von boleßlaw zu der kirchenn
pragenn auss dem gepote des vngutigen fursten boleßlay, dez pruder
todtschlaher, das macht das verherte gemute zuuerhelenn oder
zuuerdecken, des lewmut der wunderwerck, dy aus seinen verdinen
von got waren kumen. do das liecht des liechtes in seyner
bestattung erleuchtet dy vinsternuss vnd erleuchtet die nechtlichen
vnd dy sweren kerker tzu prage vnd erloset dy gefangen.
wann der slyet mit seinen nachuolgern vberging dye
fliessende wasser rokytnitze vnd dy muldaw. aber das ertrich
was zitternde, frolockend dem ritter gottes. auch der luft gab den
aller susten smack von seinem leichnam. vnd also wolt inn got
eren in seiner bestattung durch dy vier element, vnd also yst
tzugefurt wordenn sein heyliger leychnam in die gewunschten
seligen kirchen, dy er gepawet het, vnd yst geheylet worden
an allen seynen wunden, des allein nicht der wunden des ores,
welches im der pruder mit seiner eygen hant abhieb vnd welchs
ore sein swester przibislaua in der boleßlauienssischen kirchen
vand nach dreyen jarn vnd setzet es seynem haubt ann mitt
der gantzheyt der gesuntheyt, also das kein narbe der wundenn
erscheyne in im. aber pey seinem aller erwirdigisten zutragen
des leychnams vnd auch bey seyner begrebnuss auch der
here hat geworchte vil wunderzeichen in aller kranckheyte
durch seyne uerdienen in der kirchen tzu prage vnd noch wurckt
in den getrewen crysten, als geschryben yst: o got, wie gar
sere sein wir geeret dem frewnde vnd wie gar sere yst gesterckt
ir furstenthum. wann warumb got hat erhocht vnd
geert durch die gepete vnd durch dy verdynen sein selbs
sein furstenthume, als mit namen der behemen.
wann wir
schatzen das wirdig zuuerschreyben die warheyt der gedechtnuss
der wunderwerck des vorgenanten aller heyligstenn martrers,
dy do aus gein sein barmenhertzigklich uon got inn
sein getrewen vnd innigen. wann wir vinden auß denn
alten geschryften vnd aus den warn verkundungen, das sein
edeler knecht, geheyssen podywen, der vor mit im was eyn
geselle in vill gutten wercken, als mit namen in vasten, walleferten
vnd arbayten, von dem geheys des vngutigen boleßlay,
des vorgesprochen pruder todtschlahers, yst erhangenn
worden an dem galgenn; wenn warumb er yst auch gewest
ein liebhaber vnd ein widertrager eins gutten eins heyligen
leben nach dem todte des heyligen wentzelay. vnd noch
tzweyen jaren yst er gefunden worden mit vnuersertem bart
vnd mit wachsenden nageln an dem galgen vnd dor von
ist er worden genumen vnd yst begraben erlichen in dy pregyschen
kirchen. auch vinden wir in seinen wunderwercken
geschryben, das vil gefangen sein yn angeruffen vnd sein
erlost worden durch sein verdienen aus den scharpfen kerkern.
vntter welchen wart erlost sein heyde einer vnd er was erfarn
dy gnad vnd das myrakel des mertrers vnd hat begert
oder behalten das sacrament der tauf mit seinem einigen
sune, den er got opferet tzu der priesterschaft durch dy ere
des mertrers, welcher darnach komen yst tzu der priesterlichen
wirdigkeit vnd was dyenen seinem got vnd dem merter vntz
pyß an das ende seynes lebens. auch ein weyp, beraubt
des gesichtz vnd tzusamen gekrummet von der gepurt in eynn
krummen pyegung der hende, welchs weyp was eyngenn als
in die kirchen des heyligen mertrers viti vnd wart tzugefurt
tzu dem grabe des heyligen wentzelay, petende innigklich
mit den zehren vnd nam wider das liecht oder gesicht
der augen vnd die gesuntheyt der hende. ein man von francken,
der do was tzusamen gekrummet von seiner iugent aus der
gepurtlich geprechlichkeyt in den fussen, also das er alleynn
kriechende ging oder hotschet, der sahe in dem nechtlichen slaffe
ein erwirdigen man gekleydet mit wissem, sprechende tzu im:
< heysse dich furn in dy stat tzu prag tzu der kirchen des heyligen
viti, do da rastet der leichnam des heyligen mertrers wentzeßlay,
von welchs verdynen wirstu nemen ein volkumene gesuntheyt.>
welcher do wenet, es het im getrawmet, vnd versawmt tzu
erfullen dy geheysse. aber tzu der annderen nacht von demselben
alten mit grosser clarheyt was im erscheynen anderweid, auch
vermonent yn, das er mit nichte ließ, sunder er volbrecht denn
vorgesprochen vermanunge. welcher das was meßigen, zum
letzten volbracht er das geheysse des erwirdigen scheynenden
alten vnd ward gepracht gen prag vnd was sich nyderstrecken
allein fur das grab des erwirdigen mertrers
in der genanten kirchen des heyligen viti mit ausgedentenn
adern vnd mit wider gefestigten sulen oder versenn vnd waden
vnd nam ein volkumene gesuntheyt vnd ging wyder tzu
seynen eygnen, lobende vnd erwirdigen got vnd den erwirdigen
marter, den heyligen wentzelaum. der almechtig got
hat geworcht vil ander wunder tzeychen durch den seinen
heyligen merter wentzeslaum, dy do in dem puch seins leydens
volkumenlicher werden geschriben vnd welche altzu
lanck den gegenwurtigen leseren weren tzu handeln. furware
die obgeschribne dinck in sulcher weyse, als das duncket,
sein geseet oder geschryben in die gegenwurtigen cronica inn
der ere desselbigen vnnsers haubthern vnd seinen verdintnussen.
anno domini dcccc xxxiii
anno domini dcccc xxxiiii
anno domini dcccc xxxv
anno domini dcccc xxxvi
anno domini dcccc xxxvii
anno domini dcccc xxxviii
anno domini viiii c xxxix
anno domini viiii c xl
anno domini viiii c xli
anno domini viiii c xlii
anno domini viiii c xliii
anno domini viiii c xliiii
anno domini viiii c xlv
anno domini viiii c xlvi
anno domini viiii c xl
anno domini viiii c xlvii
anno domini viiii c xlviii
anno domini viiii c xlix
vnter den gesprochenen jaren
von dem grawsamen boleßlao
nichts edels vinden wir
geschryben. newr allein das
er vmbplancket dy stat boleslaw
mit eyner mawrenn.
item anno domini viiii c l etc.
hertzog boleßlaus widerstrett
oder wider claffet dem romischen
kung heinrico tzu dem
der kunig ging vnd macht
im den vntertenig, als
sich nach dem pesten tzimpte.
anno domini viiii c li
anno domini viiii c lii
anno domini viiii c liii
anno domini viiii c liiii
anno domini viiii c lv
anno domini viiii c lvi
anno domini viiii c lvii
anno domini viiii c lviii
anno domini viiii c lix
anno domini viiii c lx
anno domini viiii c lxi
anno domini viiii c lxii
anno domini viiii c lxiii
anno domini viiii c lxiiii
anno domini viiii c lxv
anno domini viiii c lxvi in den obgeschriben jaren wirt nichtz anders geschryben von dem
genanten boleßlao, denn das er regirt hat wol das
furstenthum zu behemen etc. wie der vngutig boleßlaus starb vnd lies tzwen sune
anno domini viiii c lxvii ydus julii der grawsam boleßlauss,
ein totter des heyligen wentzeslay, seines pruders, der liess
tzwen sune, den gutigen boleßlao vnd den starquas, den begreyffe
der todt, der verlose sein hertzogthum vnd do mit sein leben.
welcher grawsamlicher boleßlaus, noch dem als er begangenn
het des pruders totschlack, do regirt er behemen xxxvii jare vnd
ix moned vnd xvii tag. anno domini viiii c lxvii der guttig boleßlaus,
ein sun des grawsamen boleßlay, gar ein crystenlicher
man vnd der do vol was vill tugent vnd werck. er pawet von
newem tzweintzig kirchen in behemen vnd begabet dy genugsamklich.
vntt welchen kirchen er derhohet tzu eynem bystum
kirchen die vorgeenste vnd die ersten kirchen des heyligen viti,
die tzum ersten der heylig wentzeslaus gebawet hat in das
sloss zu prag. welchs also geschach vnd gefurt yst tzu der
volbrengung. fur war er het ein tewtsche swester mit dem
namen mlada, ein gar innigen iunckfraw, vnterweyset in den heyligen
schryften vnd puchstaben, welche do sy von sach der gebette
gen rom kom, do wart sy aufgenumen gutlich von dem
babst iohanne vnd behielt von dem selben dy aufrichtung des
munsters des heyligen georgy in der purge prag vnd lies
sich do selbst weyhen in ein eptissin. welcher babst was weyhen
also die selben mladam in ein eptissin vnd wandelt irn namen
vnd hies sy mariam vnd setzet inn dem genanten munster die
regel des heyligen benedicti. do das geschahe, dy selbe eptissin
sant georgy des sloß pragenn maria in der eynfurung ires
pruders, des vorgesprochen gutigen boleßlay, hertzogs zue
behemen, behielt von dem genanten babst die kirchen des heyligen
viti, die etwen der heylig wentzelaus gestyft oder gepaut
hat in dem sloss, als denn verlassenn wirt, vnd erhohet
sy in ein pystumliche kirchen vnd bayd vber die erhohung der
selbigen kirchen tzu prag vnd auch vber dy außreckung vnd dy
bestetigung der abtey vnd des munsters der heyligen klosterfrawen
sand georgy inn dem sloss zu pragenn dem vorgesprochen
pruder, dem gutigen boleßlao, hertzogen zu behemen, was sy
tzu nehen vnd brachte im brief vntter den worten:
< yohannes,
ein knecht der knecht gottes, boleßlaw, ein nerer des crystenlichen
gelauben den pebstlichen segen. es ist recht zu uerleyhen
willige oren der gerechten gebetten, wann got yst dy gerechtigkeyt
vnd die got liebhaben, werden gerechtuertiget vnd den liephabern
der gerechtigkeit gottes werden alle dink gewurckt.
in gut vnnser tochter dein wider getragne mit dem namen
mlada, welche vntter dem annderen heysset maria, nicht abtzusagende
pet hat eingetragen vnßern hertzen susse pete von deinem
wegen, als mit namen, so das mit vnnßern gunen inn
deynem furstenthum tzymet sich tzu werdenn eynn pystum
tzu dem lob vnd tzu den eren der kirchen gottes. welchs wir
ye sein auf nemen mit einem frolichen gemute vnd wider sagen
danck gott, der do sein kirchen auß preytet alweg vnd
vmb vnd vmb vnd groz macht sy in allen landen, von wannen
wir gunst geben vnd mit loben vnd auch geystliche rechte
machen von pebstlichen craft vnd mit macht des heyligen petri,
des fursten der tzwelfpoten, des vicary wir sein, wie wol wir
sein, wie wol wir des vnwirdig sein, also das vntz an die kirchen
der heyligen mertrer viti vnd wentzelay werd ein bischofs
stull. aber vntz an die kirchen des heyligen georgy martrers
werde zu samen gesetzt die sammenunege der heyligen klosterfrawen
vnd dye gehorsam vnser tochter marie der eptessynn
vntter dy regel sand benedicti vnd doch nicht nach der
ordnung oder secten des volcks bulgarie oder russie oder der windyschen
tzungen, sunder das das nachuolgen sey mer den gesetzen
vnd den pebstlichen rechten. also das dw erwelest
einen mechtigeren noch dem wolgefallen der gantzen kirchen.
in das werck einen priester, der do vnterweyset sey tzu dem ersten
in den lateinischen puchstaben vnd der do sneyde das newe getreyde
des hertzen der heyden, mit der schare des wortes, das
er genuck sey zu seen den waytz der gutten wurckung.> vnd
als palde als von dem vorgesprochen babst iohanne geheyssen
ward vnd mit rate des hertzogen vnd der eptissin wirt gesehenn
zu geaygent der swester die kirchen des heyligen viti mit einem
tzukunftigen pregyschen bischoue. aber dye kirche des mertrers
georgy wirt gesehenn tzugeaygent der swester marie, des
genanten hertzogen boleßlay. wie diotmarus von sachsen byschoue ward zu prag
anno domini viiii c lxviii was ein priester ein munich mit
der gehorsam von sachsenn ein ausprechenlicher mann
vnd grosser kunste mit dem namen dythmarus, der do kom in
die stat praga von petens wegen vnd welcher darnach was
begreyffen dye erkentniss des gutigen boleßlay tzu den tzeyten
des hertzogen tzu behemen, wann besunderbar er kant woll
dy windyschen sprach. vnd der gesprochen hertzog woleßlaus
het den gar liep vnd er weyhet den selben munich dytmarum
mit gemeyn gunst seyner priester in eynen pregyschenn
bischoue vnd sendet inn mit seynen brieuen dem keyser ottoni,
vor zeyten ein pruder des keysers heinrichs, in zu beweren
vnd eintzusetzen. welcher keyser do ersahe dy brieue vnd
das geystlich recht der erwelung des vorgenanten hertzogen
zu behemen vnd bewerten den vorgesprochen pregyschen
bischoue zu meintz, der vor tzeyten vor was seinem houe, das
er den selben dythmarum weyhet tzu eynem byschoue. welcher
also genant geweyhet yst worden bey dem gepote des keysers
vnd hat wider gekert gein brag tzu seinem gutigen hertzog boleßlaum
vnd yst eingeleytet worden tzu der kirchen gein prag
sancti viti vnd regyret nutzlich sein bischofliche kirchen vnd
in kurtzer tzeyt endet er sein leben seligklichen etc. vnd ist gestorben
anno domini viiii c lxix iiii nonas ianuary vnd yst begraben
in seiner kirchen praga etc.
darnach ward erwelt woytiech zu byschoue
und also do wart begraben der ertzpischoue tzu prag
dytmarus, do wart erwelet der heylig woytich von der
gepurt der edel vnd durchleuchtig behem; wann war vmb
sein vater, geheyssen slawnik, ein graue zlicensis, von geschlecht
edel vnd des lebens vnd der syten vnd was gar reich vnd vill
stete; auch welcher heylig woytich oder adelbertus het ein muter
geheyssen zizesislaua scheinende in vil tugenden. auch het
sy funf sune, dy do von den edlen, was pystums zu praga sein,
getottet worden grausamlich von has des heyligen adalberti
in der stat luticen, welcher namen sein dye: sobebor, spitimir,
bohraßlau, pozzey, czaßlaw - dye pruder dy heyligenn man
mitsampt irm vorgenanten vater vnd muter sein begraben in der
kirchen irer stat lybysch; aber der vorgesprochen der heylig
adalbertus, der do was in der schickung des epistlers amptes,
erschein mit vil tugenden vnd heyligen wercken, vnd wart
gleych getzwungen, das er durch den gutigen boleßlaum,
hertzog in behemen, vnd durch dy priester tzu prag deser
erwelt wurde tzu einem bischoue vnd ward gesant durch sy
tzu dem keyser ottonem, ein sun keyser heinrichs, der tzu der zeyt was
in der statt weronenn, das er inn bewert tzu einem bischoue; welcher
keyser was sein gunste geben iren pette vnd sante inn gen meintz
dem ertzpischoue tzu weyhen yn tzu eynem byschoue; vnd also
yst er geweyhet worden von im. der namen ward im eynn gelegt
in dem eynlaytung des ertzpischoues alberti von maydpurck tzu
den tzeyten gegenwertig adalbertus gleych, als der ander albertus,
vnd do wart er ein mitgeselle vnd ein gleich genanter des
alberti, ertzpischoue tzu maydepurck. der ander heylig adalbertus
bischoue tzu prag furte gar ein heyliges leben; mit welcher
maß vnd wye, dy mugen gesehen werden tzu der volle in seiner
legend oder leben vnd marter. welcher der heylig adalbertus
darnach, do er enphande die vngelewblicheyt vnd dye
hertigkeit seins bephollenden volckes, do wolt er sich mer
heyl machen, denn das er mitsampt in misuallen wolt dem allerhochsten.
auch bedacht er sich, er wolt gein rom gein vnd verstiess
sein kirchen vnd sein schar vnd do er wolt begreyffen denn
werk, do geschahe aus geschichte, das der starquas - ein pruder
des gutigen boleßlay, hertzog tzu behemen, tzu welchs gepurt
der heylig wentzeslaus vor zeyten ward geladen durch seinen
bruder, den grawsamen boleßlaum, von dem oben geschichte yst
gedechtnus, vntterging dy marter - was kumende von regenspurck,
in welcher stat regenspurck der selbig starquas het tzu
im genomen vor langst ein muniches kleyt in dem munster
sant emerami, des ordens sancti benedicti; von laube seines aptes
er kome gen prag tzu dem genanten boleßlaum, seinem bruder, hertzog
zu behemen. welchen munich starquas der heylig adalbertus
erkennet, das er was ein pruder des hertzogen tzu behemen,
vnd nam in zu im heimlichen vnd zuredet in:< von des wegenn,
das ich dich syhe einen tewtschen man eins edlen geschlechtz des
hertzogen tzu behemen, wollest dw wyssenn, das do sein so vyll
sunde der schare, dy mir enpholhen yst, das ich sy alle nicht
mag gestraffenn. sunder noch hye mach ych machen gutt
fruchte wann warumb dy vngetrewigkeyt vnd die pozheyt
des volckis vnd das vnkewschlich bant, der geweichten vnd
der sunde der missestetigen ee vnd dy vngehorsamkeyt, der versawmniss
vnd dye hochfart der priesterschaft vnd dy vnaufhebliche
sprach vnd macht der grauen vnd der grossen herenn
in dem volck des pystums prag vnd sein gantz aufgewachsenn
von got, das ich nicht mag genug sein tzu irer tzymlichenn
pesserung vnd straffung. hierumb bin ich vber eyn
kumen tzu genen gen rome tzu ratende den babst vnd nymer
widerkumen tzu dem verkarten volcke. dar vmb das dw pyst
ein bruder des fursten dyses ertrichs, villeicht mag das volck
dir mer gehorsam sein denn mir vnd dw magst so tzemen
mit dem rate vnd hilfe deins pruders dy hochfertigen
vnd straffen die vngehorsamen, vnd machst schelten dy vngetrewen.
augh magstu gefrumen vnd vor sein nutzlich der
kirchen vnd iren scharen. nu syhe, ych leg meinen hyrtenn
stab in dein schoz vnd verheysse dyr auf tzu geben meynn
pystum vnd als sich das mag getzymen, so wird ich dir erwerben
von dem babst, das dw pey meinem leben ein byschoue
beleybest.> aber do das erhort starquas, der ward zornig
vnd den byschof stabe, der im in sein schoz wart gelegt, warf
er auf dy erdenn vnd sprach betriegentlich:< ich wil nicht
haben die wirdigkeit inn dyser werlt, ich flewhe dy ere
ich versmehe dy hochfart oder pompe vnd richte mich vonn
wirdigklich der bischouelichen hoche, sunder ich auch nicht
genuck pynn tzu tragen ein sulch hyrtliche purden. ich
pin ein munich, ich bin todt vnd ich mag nich begraben
dy totten.> welche was horen der heylig adalbertus, vol
des heyligen geystes, der was erkennen, das gemute starquas
anders wenn dy wort vnd sprach:< wysz, pruder,
das du nu das nicht thust in gutte, wirst thun darnach
mit deynem allergrosten vbel.> noch dysen der vorgesprochen
heylig adalbertus sahe, das er nicht mocht gefrummen,
do liesz er die pregischen kirchen mit irem schare vnd pat
gein rom vnd nam rate von dem babst, was er thun solte.
do der babst derhort dy sache seiner tzukunfte, do gab er laube
dem heyligen manne, das im mer tzymet ellend tzu sein ann
schaden seiner sele, den das er belybe on frucht in der kirchen,
dy im beuolhen wer; vnd also von bebstlicher laube der heylig
adalbertus bedachte sich tzu gein zu yherusalem, ydoch
das er nicht mocht volbringen. sunder darnach er het gesuchet
wallende etlich geystlich stet. do hat er wider gekart
gein rom vnd stund aldo mit dem heyligen gaudentio, seinem
bruder in dem munster des heyligen allexy als lang, bis
der meintzisch ertzpischoue het gesehen die pregyschen kirchen
mangelnde eins hirten vnd sein volck werende
oder stennde in irsal, welche tzu den tzeyten ertzpischoue
tzu meintz sante poten vnd brieue tzu dem babst,
von des widerkummes wegen des heyligen mans adalberti, aber
der babst het daruber ratt vnd verkundigte dem heyligen adalberto
die worter:< sun, yst das dich horen deine schaf, so thu, do
selbst gutte frucht, aber yst das, das sy dich nicht wollen horen,
so neyge dich von irer geselleschaft vnd gewinne annder
crist.> auch do also dy laube des pabstes gegeben was, der
heylig adalbertus kom wider gein prag vnd wie woll er
do selbest etliche tzeyt beleybe, sunder so mocht er kein frucht
machen in dem volck oder schar, dy im enpholhen was. ander
weyt ging er gein rome vnd stunde als lang do in dem genanten
munster sandt allexy. als lang bis ander weyt
von dem ertzpyschoue von meintz von dem babst ward geschryben
vnd yst getriben tzu gen von newem gen behemen.
sunder do er wider kome gein prage, do frummet mynder
denn vor zu dem letzten, tzoch er von dannen tzu den außlenndischen
gepurten.
aber der munch starquas, von dem
oben ist geschriben vnd gedechtnuss gehabt, darnoch als
er gesehen het den heyligen adalbertum, bischoue tzu prag,
aber ellend leyden, vnd erkante inn, das er nicht wolt wider
gein tzu seiner kirchen der menschen, dy im empfolhen wurdenn,
dy do gekrenckt waren mit sunden, do ward er betrogen
in dem gemute vnd berurt in der hochfart vnd sein
betriglichkeyt, do mit er vor arbeytet tzu betriegen den heyligen,
vnd was er verdecken; nicht geheyssen aaron vonn
got, sunder mit eygen kunheyt oder freuel furnams er im
tzu tzu eygenn den bischoue stull tzu praga des heyligen
vorgenanten adalberti vnd von seiner weyhung wegen gein
er tzu dem ertzpyschoue tzu meintz. vnd do er lag gestreckt
enmitten tzweyr weychpischoue, als dann solcher weyhunge
gewonheyt yst, czu hant ward er begreyffen von dem
tewfel in einem tzeychen seiner vnwirdigen weyhung vnd wart
gemuet großlich als lang, bys er ward beraubet seins lebens
vnd starb. vnd das bystum tzu prag das im vor snel
wart verlyhen durch den heyligen adalbertum, das widerredet
betrugentlich tzu nemen vnd darnach, do er dem wolt nachuolgen,
do mocht er nicht vnd ist fur kumen mit eym vnseligen
todt mit dem wirdigen gerichte gottes. sunder do im
vnttergryffen ward sein freuenlicher wille, do beleyb der heylig
adalbertus, als lang als er lebt, ein vngegenwurtiger vnd
ellender pregyscher bischoue. vnd auch do nu der heylig adalbertus
kumende was gein vnngern, do tauft er dez erstenn
kunck, den heyligen stepfanum, welcher heylig stepfanus noch
dem todte des heyligen adalberti bawet vnd erhohet dye
ertzthum kirchenn strigonienn inn der ere desselben heyligenn
adalberti. vnd also das gantz lant panonia, welchen er inn
die pystumliche kirchen gnesen vermacht den heyligenn
gaudentium, seinen pruder, mit einem anderen namen geheyssenn
radym, welcher dar nach do selbst ordenniret oder gemacht
yst worden tzu einem ertzpyschoue.
anno domini viiii c xlix vnd
auch also bekeret er vill ander lant tzu dem gelauben. auch
do sy all getauft wurdenn, do kom er tzum letzten gein
prewssenn vnd was do thun vil gutter werk vnd ist gemartert
worden von den prewssen vnd hat mit der hulf
gottes mit der marter geendet sein leben seligklichenn etc.
anno domini viiii c lxx.
anno domini viiii c lxxi.
anno domini viiii c lxxii.
anno domini viiii c lxxiii.
anno domini viiii c lxxiiii.
anno domini viiii c lxxv.
anno domini viiii c lxxvi.
anno domini viiii c lxxvii.
anno domini viiii c lxxviii.
anno domini viiii c lxxix.
anno domini viiii c lxxx.
anno domini viiii c lxxxi.
anno domini viiii c lxxxii.
anno domini viiii c lxxxiii.
anno domini viiii c lxxxiiii.
anno domini viiii c lxxxv.
anno domini viiii c lxxxvi.
anno domini viiii c lxxxvii.
anno domini viiii c lxxxviii.
anno domini viiii c lxxxix.
anno domini viiii c xc.
anno domini viiii c xci.
anno domini viiii c xcii.
anno domini viiii c xciii.
anno domini viiii c xciv.
anno domini viiii c xcv.
vntter den iaren des heren was vnd wenn in dem furstenthume
zu behemen durch den ersten hertzogen boleßlaum vnd do
selbst von dem heyligen pregyschen bischoue adalberto vnd
was anders geschehen sey, das wirt nicht also gesetzt teyllich
oder vntterscheydenlich in den cronice, sunder allein mitt
der weyse, als denn geoffenbart yst in den verlaßnen, vnd das yst
aus yrer versawnuss, dy in den vergangen tzeyten den anfanck
der geschicht haben geschryben. darnach yst erwelt worden zu pyschoue deodatus oder tegdadas
anno domini viiii c vnd xcvi iar ze kalendas may der heylig
adalbertus, der ander byschoue zu brag, der yst gemartert
worden als, verlassen wirt, von den prewsen.
vnd darnach
der oft genant hertzoge zu behemen, der guttig boleßlaus, durch
dy marter vnd durch den todt des heyligen adalberti, als
denn newlich geschryben yst, sahe, das sein kirchen zu prag
was darbende eins hyrten, welche ledig was nahen tzwey
iar, als mit namen anno domini viiii c xcvi iar, als oben vntz
an das iar des hern viiii c xcvii. do gedachte er als ein
liephaber des heyligen crystenlichen gelauben, wenn er fursahe
tzu eynem bequemen hyrtenn. vnd do er was
erforschen das gantz behemen lant vnd mocht nicht vm
den eynen bewerten priester der syten vnd des lebens auftzunemen
tzu der hohe eyner sulchen grossen wirdigkeyt vnd, das
ycht das volck das newlich gewunnen was got, verlies den
angenummen gelauben vnd volgte dem vorgenanten irsal, vnd
sendet etzlich pote tzu dem ottonen, den drytten keysers des namen,
vnd was inn biten, das er riett sein kirchen tzu prag, dy inn
so gros scheden was gesetzt, vnd das er der kirchen fursehe
tzu prag vnd dy begyrung des volcks pystums mit einer
bequemlichen persone. welch crystenlich keyser iniglich
was mit mitgunnen seiner gerechten pete, einen seinen capellan
deodatus, anders geheyssenn tegdardus, von der gepurt
ein sachs, getzyret mit dem namen, des lebens, der syten
vnd der kunst der puchstaben vnd kunnen zu uol
dy windysch sprach. den fursahe er der pregyschen kirchchen
vnd sendet in dem meintzyschen ertzpyschoue tzw
weyhen. anno domini viiii c xcviii, iii nonas iuly
der vorgenant theodatus, der drit bregysch byschoue yst
geweyhet worden durch den meintzyschen ertzpyschoue. wie der guttig boleßlaus starb vnd lies einen sun desselbigen names
anno domini viiii c vnd xcix iare, vii ydus february der
gutig hertzog boleßlaus, von dem obenn ist geschehen
gedechtnuss, der was scheynende in vil tugenden, der vberwintlich
inn den streyten oder streytper vnd ein gros liebhaber
des frydes. auch welcher do hett ein lateynische swester
uon dem geschlecht edel, inn dem leben vnd in denn
sytenn, mit dem namen henna. aus welcher er tzwen sune
gepare, als mit namen wentzeßlaum, vnd do der
wentzelaus noch inn kyndyschen jarn was, do ward es begryffen
in ein sewch vnd endet sein leben, vnd do boleßlaus,
sein pruder, ein vberbeleyber was. vnd do der vater het
entpfunden im eintreten dy zeyt seines todtes vnd seyn
sune tzu wuchs, gleych geheyssen, dem boleßlao, do
was er inn vnterweysenn vor seiner hausfrawen hemma vnd von
den grossen hern des landes tzu behemen mit heylsamen leren.
er leret inn vermeyden laster vnd liep tzu haben all tugent.
vnd darnach nach dem veterlichen vermanunge vnd
lere, do was er im verlassenn die regyrung des hertzogthumes
tzu behemen vnd vol der seligen tage endet er sein leben inn
dem hern. auch yst er begraben worden in der pregyschenn
kirchen. also regyret der ander boleßlaus des namens das
hertzogthum tzu behemen xxxi jare vnd vi moned vnd xxv
tage.
anno domini viiii c xcix jar, als oben, der drit boleßlaus,
ein sun des gutigen, vnd des anndern boleßlay, hertzogz
in behemen, der name ann sich dy regyrung des hertzogthumes
tzu behemen nach dem todtes seines vaters. aber nicht
mit als gar selygem aufsehen, als dann etwen der vater,
hielt menlich dy gewunene vetterliche ende; wan nicht
lang nach dem, als er tzu im genumen het dy regirung des
hertzogthumes zu behemen, do tzohe im abe betrogenlich der
hertzoge von polen, genant mesko, ein mensch vol der betriegnusse,
dy stat crackaw vnd all dy seinen von behemen wurden
schecklich erschlagen mit dem swert. auch het der genante
boleßlaus aus seiner edlen frawen tzwen sune: odalricum
vnd jaromyr. der odalricus von seiner kindheyt ward er gelassen
in den houe keyser heinrichs tzu vntterweysende in syten
vnd in tugenden. sunder der iaromyr, der belaybe in dem
vetterlichen sale vnd wart vnterweyset in den freyen kunsten. wie der drit boleßlaus vnd meskon von polen widereinander warn
anno domini tausent geschahe, das tzwischen den hertzogen
boleßlaum zw behemen vnd meskonem tzu polen
tzwischen kome das geding der frydlichen tag vnd des frydes.
auch mit gesterckten eyde vnd das dy selben hertzogen
tzusamen komen in ein an ein gewysse stat, in der der
vorgenant mesko vor langest mit bedachtem syne der
betriglichkeyt, vnd do er im hett tzugetzogenn etzlich
ratmanne des gesprochen boleßlay mit den gaben, mit
namen wrssouicer von behemen, vntter welchen was der
kochan vernempst, der neydigste vnd der schalckhaftigste
verreter ires fursten. vnd der selbig mesko von irem rate lude den
fursten boleßlaum tzu kumen gen crackaw zw einer wirtschaft
auf ein andere gewysse tzeyt. welcher hertzog boleßlaus, der
also geladen was, der was nicht vndechtig der betriegnuss,
der vordren betriglichkeyt, vnd wolt sich selbs hutten vor
einem kunftigen grosseren vbel vnd was tzu dem ersten tzwytregklich
der pette meßkonis, aber darnach dy wrssouicen seine
verratende ratmann wart vberwunden mit vngerechten reten,
er gelobte tzu kumen sunde vnd lies das nicht vnterwegen
vnd schicket, das sein hertzogthum zu behemen aufgerichtet
wurd durch die edlen, newr allein die er bewerett
het in dem glauben. darnach was er schicken oder setzenn,
vnd wer das, das etwas uon im mit betriglichkeyt des vorgenanten
meßkonis menschlichen aufstunde, vnd das sy
denn aufnemen iaromyr, seinen sun, zu einem hertzogen vnd
tzu irm hern an sein stat. vnd also das das ausgericht wurd
sein hertzogthum vnd do tzohe er gein crackaw zu dem gesprochen
meskonem; vnd furwar do ward er tzum ersten erlich
empfangen von dem selben meskone, aber alltzu handt do er
inn der wirtschaft was, do wart er gar schewtzlich gefangen
von seinem genanten wirt vnd wart beraubt seyner augenn
vnd all dy seinen, dy er do hyn gepracht hett, dy wurden grausamklich
getottet.
darnach der genant meßko von hertzoglichem
geschlecht seiner art was nachuolgenn vnd geprochen
hett sein gegeben trew vnd seinen willigen ayd, vnd begangen
het vnmenschliche sund in dem durchleuchtigenn
hertzogen von behemen mit seinen gast, als denn verlassenn
wirt. vnd dy genanten wrssouicenn, vnd dy aller grawsamlichsten
totter oder volbringer, dy waren dennoch getrawenn
von seiner macht vnd seiner frewnde. einer als gar
grossenn verretnuss vnd vngutigkeyt, vnd gedachtenn
außtzuleschenn den vberbelyben innigen jaromir, hertzog tzu
behemen, den sun des vorgenanten bolesßlay, vnd arbeytenn im
abzutzyhenn betrogenlich dye regyrung tzu behemen wider
wyssenn vnd willen der banerhern vnd freyen vnd des getrewenn
volcks des hertzogthumes. wann warumb eins tages
dy selben edlen wrssouicen veretter mit edtlichen aller trewlostenn
grossen vnd iren gesanten, geheyssen cochan, vnd
do sy die notturftigkeyt begryffenn, do forten sy iren hertzogen
vnd iren hern iaromyr in dick welde, von sach eyner zugleichlich
yegerey an ein getichte statt, di nu yst das munster wellysch.
vnd do sy nu hetten gesehen, ein bequeme stat tzu uolbringenn
dye vorbedachtenn sunde, do waren sy pynndenden
den hertzog vnd iren hern tzu eynem bawm vnd setzten vonn
im ein schieß tzyle vnd arbeyten inn tzu tottenn mit geschoss
vnd mit pfeylenn. es geschach also, der selb hertzog jaromir
von hytz grosser innigkeyt vnd grosser ere, mit welcher er gefleyssigt
sich tzu eren vleyssigklich den heyligen iohannem
den tawffer, vnd der selbig iohannes baptist beschirmet
genedigklich den gepunden hertzogen iaromyr in solcher
seyner grossen not, wan war vmb dy nachuolger vnd sein
vnguttig verreter wurffen in yn dy pfeyl, do verpot iohannes
mit seinem kleyd, als denn dem selben hertzogen jaromyr
ward gesehen, das der hertzog mit nicht verseret wurde
mit sulchen geschossen. auch in der selbigen stund do erschein
der selbig iohannes durch ein gesichte dem weybe des gesprochen
jaromyr, gar einer ynnigen matron, vnd was sy manen,
das sy raytzet ir getrewes volck zu der erlosunge
irs eemans iaromyr. vnd darnach, do dy geschicht also wunderlich
geschahenn, ein dyener des genanten hertzogenn iaromyr,
geheyssen howora, der was bey gewesenn pey denn
geschehen vbeltheten, der ward bewegt in trewen vnd saß
palt auf sein pferd vnd kom gein brag vnd verkundet das groß
vbel vnd verswehung des hern den trewen vnd den frewnden
des genanten hertzogen alle geschicht, dy do durch dy wrssouicenn,
die vngutigen verretter geschehen warn an irem
hertzogen. welch alltzuhant gewappent auf fy pferd sassenn
vnd sy mitsampt dem selbigen howora, der sy getrewlich furen
was an die vorgenanten stat vnd dye grawsamlichen
vbeltheter, welch sie vbermochten, vingen sy vnd totten sy
eins verdinten todtes vnd losten auf iren gepunden hern durftigklich.
welcher also erlost ward vnd sagt vor allen lewten
wie das er behut wer wordenn wunderlich mit der hylf des
heyligen iohanis baptiste, vnd tzu eynem ewigen gedechtnuss
einer sulchen erlosung, do hies er den bawm abschneyden, an
den er gepunden was vnd was pawende ein brobsthey vnd
das munster wellisch in der ere des heyligen hern iohanis
waptiste. in welchem munster noch hewt der grosser altar
yst gesetzt auf dy wurtzel des genanten bawmes vnd vil munich
leben vntter der regelen sancti benedicti vntter dem abt
insule sazauiensis. fur war dy diener vnd das getrew volck des
genanten iaromyr auf namen erlich iren hertzogen vnd furten
inn wider gen prag. auch der selb hertzog jaromyr gab
erblich das ampt des obersten iegers, das do gehort tzu dem
hofe stebna, dem knechte howora, von der trew vnd frumikeyt
wegen, dy er betzeyget an dem hertzogen; vnd also der
selbig howora volfuret erlich dasselbig ampt noch seinem nachkumenden
alter von lones wegen. wie meßko brag tzwey jar besas
anno itaque domini millesimo primo, do dye verlaßne dinck
waren geschehen in behemen, meßko, der hertzog tzu polen
het tzugefuget mit hilf der sundigenn wrssouicen vnd ir
frewnde der verrettischen des hertzogen zu behemen, vnd sammet
ein starcke schare vnd was kumen gen behemen vnd besaß
prag vnd vntter tzweyen jaren behielt er das pregysch
schloss, wider zu steen menlich dem schloss wyssegradenn.
anno domini m ii der obgenant sundig mesko, der sante poten
tzu dem keyser heinrich mit gar grossem gelte vnd vil gaben
vnd pat den selben, das er im schicket gefangen, gepunden den
vdalricum, den pruder iaromyr auf namen erlich, der do tzu
der tzeyt, als denn oben geschryben wirt, ward eingefurt
in den houe des vorgenanten keysers. welchs der vorgenant
keyser von geytigkeit wegen des goldes vnd der gaben ward
er tzustort vnd gepot das tzu volpringen in der tzyrung seines
keyserlichen namens vnd er. welcher udalricus darnach
ward gelassen - eyntweder von dem geheysse des keysers oder
mit flucht yst er geledyget von dem kerkern vnd panden vnd
ging wider gein behemen vnd kom heymlich in sein aller
festes sloss, genant drewick, vnd darnach sendet er einen getrawen
ritter in die stat prag vnd beualhte im, das er bey der
nechtlichen tzeyt erschrecket dy vnsichern veinde durch das
geschrey der pusawmen vnd trumeten. auch alzuhant der getrew
ritter was volbringen die geheysse seins hern vnd stund
auf tzu mitternacht vnd kom an eyn vberscheynenliche stat der genanten
stat prag, genant tzu tewsch zyzi, welche nu wirt
geheyssen strahouia, do selbst er was machen ein klanck
oder lawt mit der busawmen vnd drumeten, vnd lautprechte
die geschrey mit hohen stymen vnder den worten:< flyhentt,
flyhent!> snodlich die geschenten polen ir gewappenten behem
vberfallet, vberfallet scherpflich. welch klingende lawt der pusawmen
vnd dy lautende styme erhorten dy vnsichern polen
vnd erschracken von forcht vnd liessen ire wappenn
vnd ire gutt, als sy pest mochten, vnd fliehen snodlich, also
das etlich andernn waren nackent, etzlich liessen sich ab von
der prucken, etzlich durch ein vngepanten weck, etzlich tzu
der hyndern thure des sloss tzu prage, etzlich wurden verweyset
mit der engheyt des wegs, etzlich empfluhen, etzlich
verdurben durstigklich. vnd gelicherweyse der genant
mesko mit iren wenig kaum entrane. welches do das
der genant hertzog vdalricus vername vnd kom als pald
des anndren tags gein prag vnd nam an sych
die besitzung des hertzogthumes tzu behemen. auch darnach
des dritten tages seyner tzu kunfte zw einer posen rattung
der gesprochen verretter wrssouicenn vnd vergass der pruderlichen
liebe vnd gepot tzu entplenden den jaromyr, seiner
bruder, auf das, das er sicher beliebe von dem pruder in der regyrung
des oben gesprochenen hertzogthumes.
anno domini m
secundo, als oben, do nu also der obgenant vdalricus an sich
name dy regyrung des herczogthumes zu beheym, es geschahe,
do er eynes mals wider kom von dem gegayde vnd reyt
durch eins seyner dorfer, do sahe er ein iunckfraw tucher waschen
ob dem prunnen, genant bozena, das so eins andren namen
wirt geheyssen beatrix, eine wunderlichen schon vnd
tzyre. welche er also ansahe vnd entzundet gantz in yr lieb
vnd begyrde vnd sante sein poten; altzuhant prachten sy im
sy, vnd nam sy tzu einem eelichen weyb. aus welcher er gepare
gar einen weydenlichen sun vnd ein leget im den namen
brzetißlaus. anno domini millesimo iii der vorgesprochen
vdalricus gepot aus tzu vertilgen oder tzu totten
mit einem wirdigen todt die mechtigsten von den vorgesprochen
wrssouicenn, den neydigsten verretteren etc. von den funf heyligen brudern
anno domini millesimo iii der benedictus mit seinen gesellen
matheo, iohanne, ysaac vnd crystino, dy do
furtenn eyn eynsydelches vnd heyliges leben, durch etzlich
polenysch schacher, dy sich tzu den heyligen mannen geselleten -
ein stuck goldes, das inn der meßko, hertzog tzu
polen, auß der bewegung der innigkeit gesant hett, vnd das
dy heyligen manne icht von des geldes wegen vergessen
oder empfunden hyndernuss in iren gepeten vnd santenn
das wyder dem genanten hertzogen, sy hoften tzu findenn.
bey nacht tzeyt sein sy getottet worden grawsamklich
vnd also gelyten dye marter vnd gingen zu dem hern.
furwar dy heyligen manne waren etwen gesellen des
heyligen adalberti, bischoue tzu prag, welch der selb
bischoue bracht mit im von rome aus dem munster des heyligen
allexy gein behemen vnd gein polen, vnd welche habenn
nachgeuolget den fuosstapfen irs vaters vnd ires layters sand
adalberti vnd bekarten vil volcks in polen tzu dem gelaubenn.
vnd als lange sy in dyser werlt waren, waren sy beheglichen
dem almechtigen got in heyligen wercken. anno domini millesimo
vi hemma, die hawsfrawe des anndern boleßlay, eynn
muter vdalrici vnd iaromyr, der pruder, ein edels weyp vnd
voller tugent, vnd wart begryffen mit der sewch auch verschlieff
in dem hern vnd ward begraben in die kirchen tzu prag.
anno domini millesimo vii
anno domini millesimo viii
anno domini millesimo ix
anno domini millesimo x
anno domini millesimo xi
anno domini millesimo xii
anno domini millesimo xiii
anno domini millesimo xiiii
anno domini millesimo xv
anno domini millesimo xvi
auch in den nachuolgenden jaren odalricus, hertzog zu behemen,
regyrt fursichtigklich noch nichtz nicht widerwertiges
er von nymantz leyde. anno domini millesimo xvii deodatus,
der drit pregysch bischoue ein nachkumender des heyligen
adalberti, der yst gestorben iii ydus iuny, noch welchem kom
ekardus, der vierd bischoue tzu prag etc.
anno domini myllesimo xviii
anno domini millesimo xix
anno domini millesimo xx. wie breztyßlaus raubet des keysers tochter vnd verweset seins vaters odalrici hertzogthum etc.
anno domini millesimo xxi der sun des genanten odalrici
brzetislaus, der do wuchs durch vill tugent in pesserung
vnd was aufsteygende von der kunheyt tzu der tugent. vnd
was horen eynen grossen lewmut eyner iunckfrawen, geheyssen
judytha, der tochter des ottonis ruffi, vnd bestetiget in seinem gemute,
wie er im mocht tzu fugen etlich die vorgenanten hubschen
junckfrawen. vnd do er horet, das dy selbig iunckfrau behalten
wer in einem munster, geheyssen zu tewtsche nydermunster, in der
stat regenspurck, das sy vntterweyset wurde in den freyen kunste;
vnd nam tzu im dye getrewystenn vnd die heymlichsten sein
diener vnd stellet sy, sam er wolt zu dem keyser. do sy der weck
begreyf vnd machten ann vntterlos vii tagreys oder tagwern
vnd kom ann dye begerten statt des genanten closters, in dem
er es des anndern tages sweygende vnd was vmbweltzende
den fursatz vmb vmbgyng allein das closter suchende, ob
er mocht kumen zu der gegenwurtigkeit der genanten iunckfrawen.
vnd do er in das kloster kom, do sahe er dy vorgenantenn
iudytham mit denn anndern iunckfrawen vmblauffen kurtzweylende.
vnd allzuhant, do er angesehen hett ir getzirde, do
ward er entzundt mit dem fewr der liebe vnd raubt dy
iunckfrawen vnd saß mit ir snel auf das pfert vnd enpflohe.
vnd do er was kumen zu der ewsseren pforten vnd vand
dy verschlossenn mit einer eyseren keten. welcher alzuhant gewan
das swert vnd mit macht eins schlages teylet er dy gar
starcken ketten in tzwey teyl. welches geschicht des starcken
ritters mag gesehen werden vntz bis auf dysen hewtigen tag.
vnd also ab waiche et flyhende mit der geraubten iunckfrawen,
vnd das sein diener allermynst westen; auch was er wandernde
tag vnd nacht vnd kom zu seinem vater, hertzog vdalricum.
furwar sein diener dy wurden begreyffen in dem vorgenanten
closter vnd durstigklich sein sy gepeyniget worden vnd grawsamklich
getottet. also der hertzog breztislaus saget seinem
vater dy geschicht, dy do geschehen waren vnd nam laube
vnd ging gen merhern vnd schafte, das im sein iunckfraw
juditha ward eelich tzugefuget. darwmb do der keyser otto erfure,
das sein tochter iudytha durch den brzetißlaum, den sun
des hertzogen zu behemen, wer beraubt, do wart er gar vnwirdig
vnd bestetiget mit dem eyde, eintweder er wolt vnttergeen
den todt, oder das im tzugefugt wurd behem lant, vnd
das er setzet seinen keyserlichen stul enmitten des hertzogthumes.
aber von dem andern teyl der jung grozmutig hertzog zu behemen
gab den eyde:< es sey denn, das ich derfunden werde mit
dem todt, so will ich dem keyser als gar ein grossen schaden
eintragen, das von dem der keyser vnd das keyserthum ewigen
schaden da von muss tragen.> aus welchem geschahe,
das der keyser saget vnd samet ein mechtige schare vnd
arbeytet ein gein bohemiam. vnd herwiderumb der hertzog zu
behemen auch brzetißlaus, sein sun, mit seinem volck schicket
sich widertzusteen menlich dem keyser. vnd darnach do sie
beyde, beyd der keyser vnd der hertzog zu behemen waren mit
iren scharen in den velden, dy vorgenante fraw iudytha, ein
tochter des keysers vnd ein weyp des vorgenanten hertzogenn,
ein kluge vnd ein fursichtige fraw, gedacht in irem gemute,
wie sy sulch grosse veintschaft vnder als gar nahent nacht
bawren vntterneme vnd sy miteinander tzu teylet. auch zum
letzten, als sy genumen het geleyte der sicherheyt vonn
dem keyser vnd ging tzu im vnd vntter vil vnd mangerley
gescheften vande sy dye weyse vnd ordnung, mit welcher
dy wyderschlahung des volcks aus beyden teylen mocht vermeyden
werden, vnd das do gehalten mocht werden dy
geschehen eyde on warnungen eins ytzlichen teyles. fur war
sy handelt auch, das der keyser ging gein behemen vnd inn
dy mitte, als mit namen boleßlauia, setzet er seinen keyserstule
vnd in dem selben stule mechtigklich wider sess vnd lies inn
do zw einem ewigen gedechtnus des dinges. gleicherweyse
tzu halten den ayde ires eemanes brzetislay, des vorgenanten
hertzogs tzu behemen, handelt sy, das gescheche,
wenn dy hertzogen von behemen tzu nehenten vnd sein nachkumen
dem houe des keysers vnd komen in dye nehe tzu dreyen
meylen, machten sy beschedygen die ertrich des keyserrichs
vnd das tzu eynem ewigen gedechtnuss dyses dinges solten sy
furen fur hertzogliche wappen bohemie einen keyserlichen adaler
in eynem weysem velde, beydenthalb geteylt durch dy federn.
des adalers, mit flamen. welcher sein gefunden ward
weyssenlich durch dy vorgesprochene judytham, der keyser
vnd der hertzog boehemie, dy oben gesprochen sein geaygnett
worden, vnd also der keyser mit den seinen was eingeen in wohemiam
vnd kom gein boleßlauiam vnd satzt do selbst seinen
gar tewrlichen keyserlichen stul, welcher do selbst in der
kirchen boleßlauien vntz bys auf dysen hewtigen tag wirt
behalten vleyssygklich vmb gedechtnus des dinges. vnd
darnach, als er behalten hett den ayde, do tzohe er hynnweck
frydsamlich. gleycherweyse der iung brzetislaus, hertzog
tzu behemen, tzoch aus behemen tzu dem houe des keysers;
do er die nehen kome zu der vntterscheyd tzu dreyen
meylen, do beschedyget er dy gutter des keysers durch
das antzunden des fewres, vnd behielt den ayde. do dy geschahen,
do tzohe er wider tzu seinem nachkumenden hertzog zue
behemen, auch beyd von den vergangen hertzogen vnd auch
von den kunftigen kunigen zu behemen wirt behalten vntz
auf dysen hewtigen tag tzu eynem ewigen gedechtnuss dyses
dinges. vnd von der tzeyt brzetißlaus vberhub fursichtigklich
in vil arbeyten odalricum, seinen vater, in der regyrung des
hertzogthumes vntz pis an den todt desselben seines vaters.
also het der vorgenant brzetißlaus aus veterlicher gabe in gewalt
merhern, welchs verdruckts teyl von den polenn erloset
mit gestrengen theten von iren henden; vnd do er begreyf
dy menig der polen, do hauffet er hundert gefangen mit
hunderten vnd sante sy gein vnngern vnd verkauffet sy vmm
gelt vnd verbant sy zw einem ewigen dinst vnd gleich alsem
weyser sun, vber hub seinen vater in vill arbeyten; auch was er
thun vill vil gestreng thete vnd sein verwesen was er tragende
von dem gepote seines vaters vnd beschyrmet behemerlant
seligklich. anno domini millesimo xxii iar yst gar ein grosse
durchechtung der crysten yst geschehen in polen. anno domini
millesimo xxiii ekardus, der bischoue zu prag, starbe vi ydus
augusti, dem noch komme yzzo.
anno domini m xxiiii
anno domini m xxv
anno domini m xxvi
anno domini m xxvii
anno domini millesimo xxviii
anno domini m xxix
anno domini m xxx yzzo, der funft bischoue zu prag
starb iii kalendas february. nach im kome seuerus, der sechste etc.
anno domini m xxxi
anno domini m xxxii
anno domini m xxxiii
anno domini m xxxiiii
anno domini m xxxv
anno domini m xxxvi
anno domini m xxxvii iar boleßlaus, ein vater des vorgesprochen
odalrici hertzogs, welchenn, als den obenn
gesagt yst, der vngutig mesko zu bolen beraubet seiner augen,
er yst gestorben vnd begraben in der kirchen tzu prag. des
selben jars vi ydus nouembris odalricus, ein vater breztißlaus,
besweret mit kranckheyt vnd hat geendet sein lebenn
seligklich. welches todt erfur jaromir, sein pruder, welchenn
etwen der genante vdalricus lies blenden, der kom gein prag.
er mitsampt den panerhern vnd groz hern vnd mit dem volck
zu behemen, vnd er welte brzetißlaum, sein enycklein, vnd macht inn tzu einem hertzogen. auch vermante er inn offennberlich,
sein enicklein, das geschlecht worssouicenn, der
vngerechten verreter, sult außrewten vnd solt nach volgen
vleyssigklicher den rethen seiner getrewenn. vnd sprach vor
allem volck, wie als gar verrethnus vnd wie gar gros sund
die vorgesprochen wrssouicenn etwen begangen hetten in irenn
hertzogen vnd hern, von wannen er dy sun der selben vngerechten
wrssouicenn irn vettern sein gar vngerecht tzwytrachter.
besunder der cochann, der tzu eyner nacht, do der genant jaromyr
beraubt was seines liechtes vnd sass an der genanten stat tzue
reynigen seinen pauch, do nam er den selben bey dem hyndern
vnd warf inn vber den leychnam schelcklich vnd wundet inn
frolich vnd vertylgt den krancken durstigklich, vnd also starb
jaromyr des vorgesprochen jares ii nonas decembris etc. wie breztißlaus was rechen seinen anhern vnd teten gar grossen schaden dem hertzogen mesko
anno domini millesimo xxxvii als oben der hertzog brzetislaus
ward gesetzt auf den hertzoglichen veterlichen
stull, ein fursichtiger man vnd gestrenger vnd durchleuchtig
mit vill tugent, was begeren tzu preyten sein hertzogthum in
vmb lygende teyl vnd außrecken sein creften. vnd ging ein
in das reich vngern mechtigklich vnd verwustet das landt
vntz byß an dy stat strigonia. dar vmb der vorgenante hertzog
breztißlaus gepare auss seiner edlen vnd schonen hausfrauen
judytha funf weydenlich sune, als mit namen spitigneum,
wradyßlaum, conradum, iaromyr vnd ottonem, von
welchem nachuollichklich wirt gesatzt. anno domini m xxx
viii brzetißlaus was nicht vndechtig der begangen sund,
etwen in seinen annhern boleßlaum durch den meßkonem,
hertzogen zu polenn, vnd sammet sein schare vnd kom gein polen
vnd wustet vnd zerstort, das der gestrenge streyter gewann
dy namhaftigsten stat crackaw tzu polen vnd vntterkerett
sy vonn grund auf altzu mal vnd ward do selbst
beswert mit gar reichen schetzen vnd raubsalenn vnd
gewan die andern stet tzu polen vnd tzundet sy an vnd zerstoret
sy biss ann das slozz bdeck, do dy castellani vnd gar ein
grosse menig der menschen tzu fluhen, welch do nicht mochten
widersteen dem vorgenanten hertzogen vnd seyner schar, vnd
vntertenigten sich diemutigklich seiner genade. welcher er was aufnemen
genedigklich vnd sante sy gein behemen vnd betzayget
inn ein teyl der wiltnus an der stat czirni vnd was setzenn
vntter inn einen schultheys vnd ein grosseren vnd bedacht sich
vnd das sy vntter dem gesetze, mit dem sy gelegt hetten in polen,
belyben, welch nicht bis auf dysen hewtigen tag werde
geheyssen von der stat bdeck bdeckani. der noch darnach, der
hertzog, der vorgesprochen brzetißlaus, was tzyhen vnd gewann
streyperlich dy ertzpystumliche kirchen gneznenn, vnd beyd er
vnd auch dy seinen waren eingeen erlich inn die kirchen
der heyligen iunckfrawen marie, do der leychnam des gar heyligen
adalberti was beschossen, vnd waren gepeycht vnd
gerewt vnd vasteten drey tag vnd er mitsampt dem bischoue
seuero von prag nyder strackten sich auf dy erden fur
das grab des heyligen adalberti mit vergiessenden gepete vnd
anruffende den namen gottes vnd theten auf den grosseren
altar, in dem do was behalten den heyligen leychnam, vnd
funden den heyligen adalbertum in dem grab miteinander gantz
des gewandes vnd des leychnams, gleich als er den tag celebrirt
hat die heyligkeit der messen. von welchen leychnam das
wol riechen ein wunderlichen smacks derfullet nicht allein
die gantzen kirchen gneznenn sunder erstercket er auch wunderlich
den hertzogen von behemen vnd sein schare. auch
do geschach ein gar geschrockenlich dings, also das vor dreyen
tagen nymant mocht an ruren das grab des heyligen
leichnames, aber do vergangen waren drey tag vnd gemeret
wurden dy gepete, do rurten sy an vnd satzten yn mit
dem heyligen leychnam in die hohe des altars. auch opfert
der genant brzetißlaus, hertzog tzu behemen cc marck
goldes. gleycherweyse in der selben kirchen funden sy den
leychnam des heyligen mertrers gaudency, ertzpischofs gneznenn,
der eins andern namen wirt geheyssen radym, des oben
gesprochen pruders des heyligen mertrers, vnd do selbst in eyner
andern kirchen der vorgesprochen hertzog zu behemen behielt
dy leichnam der funf heyligen pruder benedicti, ysaac, mathei,
iohannes vnd crystin, von welchen oben geschryben yst der
gedechtnus. ir behalten seyt gleicherweyse ein guldenes crewtz
eins grossen gewichtes, das etwen mesko, hertzog in polen,
geopfert het, vnd ein guldene tafel, des gewichts ccc
pfund goldes vnd vill ander gar kosperlich tzyrung nam er
vnd trug das gein behemen mit wirdigen eren, vnd do er bey
dem wache rockenick sich tzu machte gein prag, beyde der
hertzog vnd die priester vnd alles volck entgegen gingen
proceßlich mit gar grossen kosterperlichen heyligthume vnd
trugen das mit grosser frewden in die kirchen zu prag vnd
behielten das erlich, als sych das tzymet. aber dy bestattung
der selben heyligen heyligthumen yst geschehen anno
domini myllesimo xxxviii kalendas ix. septembris. wie der hertzog breztißlaus bauet zu boleßlau ein korheren kirchenn
anno domini millesimo xxxix, als gesagt yst von denn
geschichten, gelucksamklich vonn gotlicher gunnender gutigkeyt
vnd von dem tzugeprachten gar heyligsten heyligthum,
als vil haubthern, des sich frewten, das gantz behemenlant.
etlich, dy do waren verleytet mit dem neyd, vnd komen tzu
dem bebstlichen stule vnd beclagten den hertzogen brzetyßlaum,
hertzog zu behemen, gein dem babst von des wegen,
das er wider dy recht der heyligen regelen der heyligen
veter dannen getragen het dy leichnamen von polem gein
behemen, als dann verlassen wirt danen. beyde der hertzog
vnd auch der seuerus, bischoue tzu brag, wurden gestraft
von vermessung sulcher vill ding vnd zu uerantworten darvber
bey dem bebstlichen stule wurden gesant latbriefe, vnd
wurden geruft tzu der gegenwurtigkeyt des babsts. welcher
was senden sein poten vnd sein weyse legaten, wie das sy
nicht gemacht hetten die bestattung der solchen irer haubthern
mit freuelichkeyt, sunder mit gutem fursatz vnd mit grossem
heyl des behemischen volcks, vnd besorgten sich außzuhien
vnd vorderten von den verlassen ein barmhertzigliche
genade. also daz aller hochst bischoue zu liess ir ein
intrechtig redtung oder entschuldigung vnd ire pette vnd
gepot oder auf satzt vmb das genuck thun der geschicht, das
der vorgesprochen brztislaus, hertzog tzu behemen, bawet
ein stifte der korhern in behemen von seinen eygen guttern
vnd tziret das genugsamklich in aller notturftigkeitt, vnd das
do bestetiget werden in dem selben stifte geystlich gelerte person
vnd das besorgte regelisch, welche do selbst dienten got mit
gotlichen lobenn ewigklich. vnd also die oben gesprochen aussprecher
des hertzogs zu behemen, do sie entpfingen als gar eine
barmhertzigkliche vnd gutliche antwort von dem allerhochsten
byschoue, do komen sy wider frolich gein behemen vnd
ertzelten irem furstenn die dinck, dy do geschehen warenn
nacheinander. furwar brzetislaus, hertzog zu behemen, was
aufnemen vnd volbringen genemklich vnd lieplich gepot
vnd schaffet zu grunden vnd zu bawen ein erbergs stifte
der korhern in der stat boleßlaw, gelegen an dem vfer
des wassers albee in der ere des heyligen wentzelay, des
mertrers, etwan hertzogs in behemen, in welcher stat der
heylig wentzelaus vor zeyten gelyden hat dy marter von
dem vngutigen pruder totschlaher boleßlao, vnd besorget
tzu zyren die kirchen vnd was volbringen die maynung
volkumenlich, die dinck, dy im waren aufgesetzt durch
den babst vber dy geschehen dinck. welche kirche boleßlauienn
ist gegrundet worden, aufgericht vnd getzyret,
als denn verlassen wirt, vnd gesehen mag werden
vntz bis auf dysenn hewtigen tag zu einem schewperlichen
gezeucknuss der geschehen dinck.
wie hertzog brzetyßlaus erschlug vil volcks dem heinriche
anno domini millesimo xl, darnach als der allerhochst
bischoue vber die bestattung der vorgenannten
heyligen mertrer von polan mit dem brzetißlao, hertzoge
tzu behemen, barmhertzigklich dyspensirt het, als oben gesprochen
wirt, vnd der keyser heinrich der annder horet, das
genumen was ein grosse großheyt des goldes vnd was
getragen worden durch den vorgenanten hertzogen in behemen,
vnd ward betrogen in geytigkeit des goldes vnd
sante keyserliche brief dem vorgesprochen hertzogen tzu behemen
vnd gepot, dass er den schatz, den er etwan in polen
genommen hett, eintweder geb den wider gantz zu eyner
gesatzten tzeyt, oder enpfunde zu kumen den keyser mit
macht der schare zu vordern den schatz von im. welches
der horet vnd vernam, der brzetislaus, der hertzog zu behemen,
antwortete dem keyser in der weyse:< vnvberwindlicher
keyser! nicht tzu straffenn dy innhaltung ewer gepot vnd
ewer keyserlichen gepot. ewern vorgeneren vnd euch waren
wir alzeyt bereyt vnd getrewlich anhangen vntzimlichen
vnd inerlichen dingen; furwar der groz karel ettwenn,
pippini ein sun, des kunigs von franckrich, do er
kom vnd satzt vns auf einen tzins, den wir schuldig waren
den romischen keysern, als mit namen c vnd xx
auß geklaubet rinder vnd v c marck goldes zu bezalen,
welchs furwar wir gehalten haben vnd sein in keinem
vbertreten; vnd vber welchs ere tzymet es sich nicht vns
tzu twingen, noch das wir beswert solten werden, mit eynem
andern swereren ioch, wann warumb wir erwelen mer
tzu sterben denn tragen ein vngewonte purden.> furwar
auch do der keyser das horet, widerschreyb er, das nicht
wider inn werdenn all dy vordern gesetz, er wolt sein gepot
volkumenlich derfullen, oder sy treyben tzu der volbringung
mit starcker hant. vnd also do der vorgesprochen
brzetißlaus, hertzog zu behemen, versmehet der brief
der keyserlichen gepot. als palt der keyser entzundet wart
mit tzoren vnd sammet vnd sammet ein starcke vnd ein grosse
schar vnd er mit seiner person
mit seinen fursten von einer seyten vnd durch den weck, do
man get von regenspurck gein behemen richtet er sich zu vnd
bey dem vfer des wassers bzezen, das tzu tewtsch wirt geheyssen
regenn, tzu dem teyl, das sich pewgt gein kam nahentt,
bey den welden hat er gewunnen dy slosser mit seiner schar.
furwar er schicket gen sachsen tzu dem hertzogen mit dem
namen othardus, einen weysen vnd streytperen man, geet
durch sirbiam gen sachsen zu bestreyten die behemenn.
vnd also arbeyteten sy zu uerdruckenn zu beyden seyten oder
teylen das lant vnd das volck zu behemen mit herten tzugenden;
dar vmb do der keyser het begryffenn vom dem teyl
sein schare die tzyl des landes zu behemen vnd die dickheytt
der welde, in dem do der tzuganck zu behemen verschlossen was,
vnd het vmbgesehen vber tzwerchs vnd her gesehen allweg,
vermacht, do lies er all dy seine hant anlegen vnd machen
durch solche dickheyt der welde notturftige weg. do das
geschahe, do ging er mitsampt den seinen ein in swer stet
der welde, vnd do er was aufgestigen ein vernemlichste
stat der selben welde, do slug er auf sein keyserliche gezelt
vnd sas vnd was ansehen das behemer lant vnd sein gelegenheyt.
vnd rufe tzu im sein fursten vnd edelen vnd tzu
redet inn mit notturftigen peten vnd vermanet sy auch, das
sy on verdriessen herfur treten, sicher von dem streyt, vnd
anhingen menlich der angehaben arbeyt. welch sych von
der kayserlichen vermanunge sich wappenden vnd liessen sy
getzelt vnd eingingen in die dicken welde des landes zu behemen
vnd darnach, do sy heten erfaren etliche gross des
wegs in herten vnd scharfen weg der selbigen welde vnd enpfunden,
das inn nymant wider stund, do kerten sy wyder
vmb vber vngewonlich perge mit puhell mit gar
grossen muen, furbaß do sy nu hoften, das sy daruon weren
kumen durch dy tzu ryssen scheden der weg so volgte nach
arbeyt aus der einlitzigkeyt vnd aus den vngewonten wege,
vnd etlich gar starck ritter, die begerten vberwinden die starcken
arbeyt in sulchen creften nicht mit den veinden sunder
als sie mud weren von irrung des wegs auch tzu der fruchtparen
hytze. der zeyt suchten sy rue vnd erquickung vnd also
wurden sy mude gemacht mit vil swerigkeyt vnd gelaubten,
das sy sicher weren von der widerwertigkeyt der veinde vnd
legten abe ire wappen. vnd do sy sich aus legten, als tzwyschen
gefrydte ende, do komen sy vnfursichtigklich in die vnbedachten
zu kumende geschichte. do geschach, das der vorgenant
hertzog zu behemen, der do mit seinem getrewen volck zu beschyrmen
sein lant, nicht an ordenung, bestellet er ytzund seine
thete weyßlich als er mocht vnd was entpfinden abnemen
dy schar des keysers auß den muesamigkeyten vnd
arbeyten, als vor verlassen wirt, vnd vberviel dy vnsichern
veinde gerurt mit den seinen kunlichen vnd schlug sy
von dem grosten vntz byß tzu dem kleynstenn on guttigkeyt,
vnd all dy, die dy hylf des flyhenss nicht beschutzet,
die tottet er. auch darnach waren sy auch flyhenn
vntz bys tzu dem getzelt des keysers, vnd er durchechtet
sy nach dem geschlecht noch dem alter. fur war der keyser
was empfunden aus geschichte den vngerechten vall
seins volcks vnd entging kawm ir wenig von dem grossen
schaden, vnd also tzu den tzeyten lies er mit seynen
fursten durch das fliehen behemlant, welcher vor gehoft
het tzu pringen dye sicherung vntter eynem keyserlichem
vberwintlichem adler. aber entgegen von dem teyl durch
das othardus, hertzog tzu sachsenn, was eynngegangen
behemer lant mit den seynen, do verwustet er das als er
mocht durch den weck genant belinam, vntz ann dye
brucken gnewin, anders geheyssen brucks, vnd was kumen
tzu dem wasser belinam, vnd do er do selbst hett
gehorett die vnglucklichen geschicht des keysers, do erschrack
er in seinem gemute. vnd do dartzwischen waren kumen
die teydings tag, do hub er ann vmb weltzende in seinem
gemute, wie er gutiget den vorgesprochen brzetißlaum,
hertzogen zu behemen. vnd nach einer sulchen grossen sygung
in wider uersunet dem keyser. furwar der brzetißlaus, hertzog
tzu behemen vber hub sich die getrewigkeyt seins volcks
vnd versmehet den ratt des genanten hertzogen tzu sachsen
vnd empot im, eintweder er ging willigklich aus behemen
in dreyen tag oder er leg vntter gedruckt seinem streyte noch
dem falle noch enhab nicht furpas ein freyes vrlaub ausstzugen.
welcher fursichtiger man merckte dy dinck weyßlich
vnd schatzet dy vorigen sundtlichen scheden seines herren,
des keysers, vnd ward dartzu getwungen aus zu gein frydsamlich
das ertrich vnd dy tzyle des landes zu behemen.
vnder dem der vorgenant hertzog brzetißlaus zu beschermen
die ende des landes bohemie vnd schicket einen grauen belinensem,
geheyssen procopius, gen sachsen mit dreyen legionibus.
anno domini millesimo xli, do von das der procopius betrogen
wart vnd nicht gegeben het das gelt dem hertzogen othardo,
als er solt, do ward er gefangen durch den hertzogen brzetislaus
vnd beraubt seiner augen vnd im wurden abgehauen
hende vnd fuesse vnd geworfen in das wasser beline, auf
das das dy anndern erschrecken seines ebenpildes vnd beschirmten
das vaterlant zu dem gelubde vnd tzu dem geheyse
des hertzogen vnd die gegeben trew irem fursten behielten
vnuerruckt etc. wie keyser heinrich verwustet das gantz behemerlande vnd besaß prag etlich zeytt
anno domini millesimo xli der vorgenant keyser heinrich, er
mitsampt dem obengesprochen othardo, hertzogen, in behemen
was nicht vndechtig des falles seiner scheinperlichen edlen
vnd getrewen, begeret gerochen tzu werden vnd ging
gein behemen in vil wegen mit keyserlicher macht vnd wustet
das vmb vnd vmb vnd kome tzu dem letzten gein prag vnd
besass das. do das geschahe vnd do der hertzog vnd dy seinen
nicht mochten widersten der als grossenn schare, do was sich
forchten der seuerus, bischoue zu prag, das er icht durch
dy trewigkeit, dy er schuldig was dem keyser durch inn
wurde beraubet seines bystumes zu brag, vnd in eyner
nacht flohe er heimlichen zu dem keyser. welches derhoret
brzetislaus, der hertzog zu behemen, als ein weyser man vnd
reyffe oder tzeytig in notturftigkeyt, vnd versunnet den keyser mit
golt vnd gab im md marck silbers, welch summa was lant
tzyns dreyer vergangener iare, vnd bestetiget einen fryd mit im. vnd
also der keyser, der in dem vergangen jare ward vberwunnden
snodlich in dem streyte vnd entging durch die flucht
von behemen, aber inn dem zukunftigen jar abtzohe er
nicht aus widersteung des hertzogen, sunder mit gaben
yst er beheglich gefrydet waren, vnd dy do vor warn veinde
vnd den als dartzwischen komen, die ver vorlaßne geschickt,
sein sy wider versunet worden ewigklich mit dem pande
der liebe. anno domini mylesimo xliii yst geweyhet
worden dy kirchen des heyligen wentzeßlay in boleßlauia
xv kalendas iuly durch den seuerum, den sechsten bischof zu prag.
anno domini millesimo xlvii.
anno domini millesimo xlviii.
anno domini millesimo xlvix.
anno domini millesimo l.
anno domini millesimo li.
anno domini myllesimo lvii.
die muter des hertzogen brzetyslay, dy hawsfraw boleßlay
bozena, anders geheyssen beatrix, vnd gingen tzu dem hern
vnd sein begraben worden in der kirchen boleßlauiensis.
anno domini liii der heylig abt procopius, vol heylger werck,
fure in das hymelisch vaterlant etc. wie breztißlaus dem hertzogen von polen aufsatzt ein grossen tzyns vnd darnach starb er.
anno domini m liiii breztißlaus, der oben gesprochen hertzog
zu behemen, auf satzt den hertzogen zu polen,
die stat wratißlauiensis vnd ander stet des landes
slesie vnd das bystum wradißlauiense mit solcher aygenschaft,
das sy im vnd seinen nachkumende hertzogen zu behemen
ewygklich vntter eim tytulo einer waren vntertenigkeyt betzalen
jerlichen v c marck sylbers vnd xxx marck goldes in
gewyssen gesatzten tagen.
anno domini myllesimo lv iare,
darnach als brzetißlaus, hertzog tzu behemen wider gewunnen
het polener lant vnd het das vntertenig gemacht, der
macht des furstenthumes zu behemen, gleycherweyse satzt
er im fur zu wydersteen panonyam vnd kome in dy stat
crudyam vnd wolt do selbst sein schare sammen. so, do das
geschahe, er eins mitsampt ynn gesant vnd fur sahe sich
zu rechter zeyt, so das er mocht gewandern furpas, vnd
also das er do selbst getzogen, ward in gross kranckheyt
vnd enpfande, das er sych des sewchen nicht pessert vnd
das er teglich stercklicher obnam vnd das do wer die vngedachte
tzeyt des todtes, vnd ruffet zu im die edlen vnd sein
frey hern vnd macht schickung vnd statut von seinem hertzogthum,
als mit der weyse, das nach dem todte eins ytzlichen
hertzogen in dem hertzogthum tzu behem der erste
geporne vntter den prudern wurde erhaben in eynen hertzogen
vnd das er regyr das hertzogthum vnd das volck,
vnd all sein ander pruder sullen sein sein vntertenig gleich
als irem fursten vnd hern vnd nichtes dester mynder. tzu
einer ewigen behaltung eins sulchen gesetzes vnd twang
dy edlen vnd dy freyen hern des hertzogthumes zu behemen
mit dem ayde das ycht aus der merheyt der fursten
eins sulchen edlens furstenthumes lyde dy vntterdruckung
oder aus der tzwytrechtigkeyt der pruder vber
dy regyrung eins solchen hertzogthumes liede schedenn.
vnd als verpracht was der fursatz eins sulchen fursichtigen
wyllen, vnd in kurtzen tagen ward begryffenn mit
den febres vnd ward vnttergedruckt vnd geprach in creften
vnd volbrachte seligklich den lauf seines tzeytlichen
lebens. fur war der gar vberwindlichst brzetislaus, der
vorgenant hertzog zu behemen, yst gestorben anno domini
als oben iiii ydus january vnd begraben inn der kirchen
tzu prag. welchen brzetißlaum das gantz behemer lant in vil
tag beweynet cleglich von seinen vil verdientnusen. anno
domini etc. regirt der selb breztißlaus behemer lant noch dem
todte odalrici, seins vaters xviii jar ii moned etc. wie spitigneus, der erster geporen sun regyrt vnd vertreyb all tewtsch man auß behem lant
anno domini millesimo lv als oben noch der schickung
des genanten brzetislay spitigneus, der erstgeporen
sun brztislay, nam ann sych die regirunge des hertzogthumes
tzu behemen vnd des ersten tages seines hertzogthumes
gepote er tzu uerkunden ein offenlichs gepot, durch
das gantz behemer land, das eyn ytzlich tewtscher, der
vber dreyer jar gefunden wirt zwischen den tzylen oder
gemerken der behemer lander, solt enthaubt werden. vnd
von welchem sulchem gepote zw seynen tzeyten sein die sein
gantz tewtschen vnd gar verstossen worden von behemen.
auch welcher spitigneus wolt nicht verhengen, das sein
muter iudytha, ein tochter des keysers ottonis ruffi, vonn
der oben yst geschehen gedechtnus, hinfur mer wonett
in behemen. gleicherweyse dy eptissin des heyligen georgy,
ein tochter des edlen tewtschen grauen brunonis,
darumb das dy selb eptissin etwen in der bawung der mauren
des gepawtenn schlos zu prag durch den brzetißlaum,
etwenn hertzogen tzu behemen, ein vater des genanten
spitingney, peyniget von dem selben spitigneum,
do er noch junck was, von der zerstorung eines packsoffens
wegen, des genanten munsters mit scheltwortern vnd
tzu reden, vnd aus warf sy aus dem reiche vnd aus
dem closter. darnach in kurtzer tzeyt wandert er gein merhern,
wenn warvmb das etwenn brzetißlaus geteylet het
in teyl vntter dy sune wratißlao, sein halb teyl vnd zu
aygnet dem conrado vnd ottoni der ander, das ander
vber belyben teyle mit sulcher aygenschaft, das sy gleich
als lehen menner des hertzogen zu behemen vntertenig
im wolten sein getrewlichen mit ewiger vntertenigkeit.
furwar der jaromir, der gab sich tzu vntterweysen den freyenn
kunsten, das er bey seinen tzeyten mocht gefurdert werden
tzu dem grade der priesterschaft. vnd do er mit vil der gewappenden
tzu nehenet mechtigklich gein merhern, vnd sein
eltrer pruder nach im mit dem namen wratißlaus erhoret sein
sulche starcke zukunft, do forchte er sich gar sere vnd lies
sein weyp zu olmuntz vnd floch gein vngern. welchen
der kunik anndreas do selbst auf name genemlichen, als
lang er mit im was vnd hyelt inn mit wirdigen eren.
als nu kumen was spitingneus gein merhern vnd als
er geordenniret het zu mal gefall seine dinck vnd sein vaterland,
do nam er an seinen hofe sein pruder conradum, der
liebet anntzuhangen der jegerey, den was er bestetigen
in dem ampt der jegerey, vnd bestetiget den ottonem
zu einem schaffer vnd zu einem miltgeber der hertzoglichen
rendte. auch sein gesweyen, die hausfrawen wratislay,
seins pruders, darnach do sy kome in seine gewalt mit der
stat olmuntz, do gab er sy in gefenckuss auf ein sloss,
geheyssenn leschzen einem grauen, geheyssen mstys, welcher
graue hyelt dy selben edlen frawenn hertigklich vnd tzu
twanck iren fuess zw seinem fuess mit einem starken bande,
das sy icht enpfluhe. sunder welches ir man darnach erfure,
vnd trug gross durftigkeyt. also spitingneus, der
genante hertzog in der eynlaytung des seuerus, bischofs
tzu prag, noch dem vergeen eines menedes liess er abgeen
frey von der gefencknuss dy genanten frawen vnd
sy fur setzt ir wider zu gein zu irem manne, vnd do sye
auf dem weg was vnd sy der gepurt nahen was vnd
getwungen mit krancheyt, verschyed vntter dreyen. welches
ir man hort vnd betrubt wurde mit grossen smertzen,
noch enwolt nicht vber vil tag gesenftmutigt werden.
in sulchen sinen smertzen aber anndreas, kunig tzu vnngern,
sahe den vorgesprochen wradyßlaum betrubt vonn
inwendig seins hertzen vmb den todt seiner hausfrawen, den was er trosten.
wie kunck andreas gab wratißlao sein tochter vnd spitigneus starb, ee gar volbracht ward die kirchen
anno domini m lvi iare andreas, kunck zu vngernn,
was mercken die vbertreflichkeyt des genanten geschlechtes
wratißlay vnd auch sein grosse durstigkeit vnd gab im zu
einer eelichen wirtin sein tochter genant adelheydis. anno domini
millesimo lvii iar spitingneus, hertzog zu behemen, enpfand vnd
wolt sich hutten, das icht wradißlaus, sein bruder mechtigklich
einging merhern, gesterckt mit hilf des kungs von vnngern
vnd auch der anndern vil anhangenden edelen in merhern,
die im gar sere gunthen, vnd wider ruffet seinen genanten pruder
wratißlaum vonn vngern vnd die stet in merhern, dye
im vor sein vater geben het, wider auf saget. tzu den tzeytenn
des genanten spitingney, hertzogs zu behemen, als mit namen
anno domini m lviii iar, iiii none augusti iudytha, ein muter
spitingney, dy er vor verstossen het von behemen vnd inn
seinen haß was vnd gab sy czu der ee dem petro, kunig tzu
vnngern, vnd starb vnd ward begraben erlich in dem closter
lucenn bey znoymam, das sy gestift het. vnd wurden ausgegraben
ire pein vnd gefurt gein brag vnd wurden begraben
erlich bey irem man.
anno domini mylesimo lix. anno
domini m lx spitingneus, hertzog zu behemen gar ein inniger
man, ein vormunt, richter vnd ein besunder wolteter der durstigen
person vnd vil vleissig in der merung des gotlichen
dinstes, vnd do er an dem festiglichen tag an sandt wentzelay,
mertrers, vnd des haubthern zu behemen sandt veytz
ein ging in die pregyschen kirchen, welche vor der der heylig
wentzeßlaus gepawt het, vnd in der do rueten dy heyligen
heyligthum seines leychnams, vnd sahe, das dye selbe kirch
nicht mocht vor sein oder weyt genuck sein tzu nemen
do selbst die tzu fliessenden großheyt des volckes. auch sahe
er ein andre kleine kirchen, der selben nahen gelegenn,
in der do behalten was der leichnam des heyligen adalberti,
des mertrers. mit kurtzem betrachten hies er tzubrechen
die selben klein tzwo kirchen, auf das das an ir statt
mocht wider gebaut werden von newen sulchen grossen
haubthern ein weyte kirchen von feiner zyerung, vnd also
satzt er dy ersten gruntfesten der selben kirchen durch den
vmbganck lenge vnd dye weyte. anno domini m lxi spitingneus,
der hertzog zu behemen, von dem geschicht gottes
ward furkumen mit dem todte vnd mocht nicht volbringen den
gutten furgenumen willen. furwar spitingneus, der ware hertzog
der behemen yst gestorben v kalendas february in dem sechsten
jare seins hertzogsthumes vnd yst begrabenn in der kirchen tzu prag. wie wratißlaus hertzog ward vnd begabt sein pruder vntter sy teylende merhern land
anno domini lxi als oben, do nu gestarb spitingneuss,
wradyßlaus, sein bruder, was erhohet in den sale zu behemen.
der inn kurtzer tzeyt einging merhern vnd teylet das
vntter sein prudern vnd das lant gein orient, das er vor
gehabt hett, bequemlich der iegerey vnd genugsamlich der
vysch was er empfelhen ottoni, das teyl gein occident, das
sich pewget gein den tewschen weldech vnd eben auch
fruchtpere myt getrayde empfalhe er dem conrado, vnd welcher
gar wol konde dy tewtschen tzungen. do nu jaromir, der
vierd pruder, der do etwen von seinem vater brzetyßlao zugesetzt
ward den leren der puchstaben vnd was geschatzet
zu der priesterschaft; er hort den todt seins pruders spitigney,
welchen er liebet als sich selbs, vnd kom wider von dem studio
vnd vordert im zu geben sein vaterlich vnd erblichs teyl.
welchen der hertzog wratyßlaus empfing genemlich. do er
inn empfand gereytzt zu sein, mere geneygt zu der tzeytlichen
ritterschaft denn zu der briesterschaft, vnd widertzohe inn
mit vil peten von seinem fursatz gelobende im, das er noch
dem todt seueri, bischofe zu brag, furdern wolt tzu der
hohe des bystums. vnd also einging der may an dem ersten
samtztag, do man heyliget oder handelt die heyligen ordenung
der weyhe, iaromir was widersteen eins teyls vnd wart
geweyhet tzu eynem dyakon, vnd do selbest, do der bischoue
celebriert dye heyligkeyt der mesß, do lase er das ewangelium
noch der weyse eins dyackon vnd dienet dem byschoue in
gegenwurtigkeyt wratißlay, seines pruders, nach gewonlichen
syten. sunder welcher iaromyr nach dem angenomen
orden yst er worden ritter vnd ab tzohe flyhende zu
dem hertzogen tzu polen. vntter dem geschahe, das der graue
mstis, beline, ein sun borsch, der do hielt etwen vnwirdigklich
in hutte dy hausfrawen des hertzogen wradyßlay zu
dem gepot spitingney, von des wegen, das inn darvmb wradyßlaus,
hertzog, nicht vndechtig het yn in uerdechtnuss,
sunder von sein selbs weyßheyt getrawet im altzu vill
vnd ging kunlich in das palacium des hertzogs vnd batt
den hertzogen dinstlich, das er wolt kumen tzu der weyhung
der pfarkirchen, dy er in sein stat belina in der ere
des heyligen sand peters apposteln gepawet het. fur war
der hertzog gunst gab sein pete mit eygenschaft nochuolgender
gerechtigkeit gelobet tzu kumen sprechende:< ich kume vnd
was do gerecht yst, das thu ich.> welche antwort was nicht
mercken der genant mstis, frolich tzohe er abe vnd hies bereyten
beyd fur den hertzogen vnd fur den bischoue alle notdurftige
dinck, do eins gesatzten tages der hertzog vnd der
bischoue komen gen belinam, vnd do selbest ward dy kirchen
geweyhet, der hertzog ging ein mit den seinen in dye statt.
auch der hertzog vnd der bischoue belyben in eynem houe
bey der geweichten kirchen vnd assen miteinander. vnder
dez kom ein pote zu sprechende heymlich dem grauen, das
im abgetzogen wer sein stat durch den hertzogen zu behemen
vnd gegeben worden koyate, dem sun wssebory, der tzu
den tzeyten in dem sale des hertzogenn, der erst nach dem
hertzogen in allen dingen ward gehabt. furwar do der graue
erhort sulch ding, mit hylfe des seuerus, bischofs tzu prag,
on schaden seiner person kawm entran. auch hett der vorgenant
hertzog wratißlaus aus seiner hausfrawen adelheyd, ein
tochter des kunges tzu vnngern, tzwen sun: brzetyslaum vnd
wratißlaum, vnd tzwo tochter: ludemilam vnd judytham.
anno domini mlxii iar adelheyd, muter der selbigenn
sune, ein weyp des vorgesprochen wratyßlay, dye noch nicht
kumen was zu dem alder, endet ir leben vi kalendas february.
anno domini m lxiii der hertzog wratißlaus tzu polen
name zw einem eelichen weybe dy tewtschen swatauam, ein
tochter kazimir, der tzweyr pruder boleßlay vnd wladißlay.
von der er gepar vier sune, als mit namen boleßlaum,
borzyway, wladyßlaum vnd sobioßlaum, von dem wirt
gehandelt hernach an iren steten. anno domini myllesimo lxiiii.
anno domini myllesimo lxv. anno domini myllesimo lxvi. wie seuerus, der sechste byschoue, starb vnd jaromyr zue byschoue ward
anno domini myllesimo lxvii v ydus decembris seuerus,
der sechst byschoue der pregischen kirchen, ein fursichtiger
man vnd erfaren in vil dingen, vnd der do regyret
hat durch vill zeytt vnteyllich dy pystum brag vnd ollmuntz
vntz an den todt des hertzogen spitingney, do nue
vberwunden wart mit den peten wradyßlay, hertzog zu
behemen, do gunnet er tzu furdern iohannem tzu eynem
bischoue tzu olmuntz, noch welches bistums teylung der
genante seuerus lebet ein kurtze zeyt vnd nach vill
gutten wercken ward er beswert mit kranckheyt vnd mit
dem alder, verging von dyser werlt v ydus decembris
des jares als oben. nach dem kom jaromyr, der bruder wradyßlay,
annders geheyssen gebhardus, der sybent bischoue
tzu prag hiervmb.
dar nach als conradus von otto, gepruder
des wradyßlay, hertzogs zu behemen, das erhorten, das
seuerus bischoue tzu prag verschyden were von dysem
liecht, darnach wider ruften sy iren pruder iaromyr, den abtrunnigen,
vnd santen heymlich gein polen das er gefurdert
wurde tzu einem bischoue gen prag. in der weyl der hertzog
bradyßlaus vmb keret in dem gemute die betrogenliche
abtrunnigkeyt seines pruders vnd satzte im fur, das er nicht
seinen pruder sunder eynen mer bewerten furdert zu der kirchen
gen prag, wann warvmb tzu der tzeyt het er in seinem
houe eynen caplan, geheyssen lutzko, von sachsen geporn
von edlem geschlecht, den brobst luthomircen, ein edelenn
man vnd getzirten mit kunst der buchstaben. er gedacht
vor zu sein den lutzkonem, der kirchen, wann er im lange
tzeyt getrewlich hett gedienet, welchs er ouch volbracht
hat, denn allein das conradus vnd otto, sein pruder widerstunden
den willen des selbigen hertzogenn bratylay - mit
der einleytung des vorgenanten koyate, sun des pfaltzgrauen
wssebory vnd smylonis, seines gevettern, wenn dy tzwenn
bruder des genanten hertzogen, als mit namen conradus
vnd otto mit hilf ir anhangende nach mancherley hantdelung
vnd vil verannderung tzwischen inn vnd dem
hertzogen mochten kawm behalten bey irem bruder boleßlao,
jaromyr, iren pruder vorder zu einem bischoue zu prag.
anno domini m lxviii der hertzog wratißlaus mit seinen
brudern vnd seinen freyenhern miteinander erwelten jaromyr
zu byschoue, vnd sein bewerung oder bestetigung sendeten
sy tzu dem keyser heinrichen, der dy tzeyt was tzu meintz.
also der keyser heinrich gab dem jaromyr das vingerleynn
vnd den hyrten stabe vnd enpfalhe in dem ertzpischoue
tzu meintz tzu weyhen tzu einem bischoue tzu prag. welcher
im anhing, dy gabe der weyhunge vnd verwandelt
seinen namen jaromyr in gebhardum. vnd do er geweyhet
wart tzu bischoue, do tzohe er wider, vnd do selbest
ward er erlich aufgenumen von der briesterschaft vnd von
dem volck etc.
anno domini m lxix.
anno domini m lxx.
anno domini m lxxi.
anno domini m lxxii. wie gebhardus sein pystum kawm behyelt uor dem babst von vnfrydsamigkeyt wegen
anno domini m lxxiii jar gebhardus, bischoue tzu brag,
wider hyesch ernstlich, das pystum tzu merhern, darvmb
das sein vorgeer seuerus gehabt hett sy peyde
vngeteylt, vnd sahe, das er nicht mocht geschickenn
von seins pruders wegen, hertzogs wratißlao, der den byschoue
johannem tzu merhern gar sere liebet. tzu eyner zeyt ging er
gein merhern vnd tzu nehend sich dem bischoue johani betrogenlich
vnd peyniget den in seinem aygen haws mit vill
scheld wortern vnd slegen. das erfure der hertzog bratißlaus
vnd layt vill smertzen vnd was nemen den selben
bischoue in sein haus vnd beschirmt inn genedigklich vnd sante
boten tzu dem babst vnd gepot, das furgelegt werde offennlich
durch klage dy dinck, dy do geschehen waren an seiner
person. als dy ersten poten, dy do gesant wurden in dem geschefte,
komen sy auf den weg, do wurden sy begryffenn
durch dy dyner iaromyr vnd poßlich gehandelt vnd gewundet
vnd getryben wider tzu kern snodlich. dar nach
wurden gesant andern poten zu dem babst eins sichern
weges, welch gein rom komen vnd legten aus nocheinander
dem babst dy ding, dy do geschehen waren, vnd paten
zu uerlien werden von einer ertzney. furwar der babst
horet dy außgelegten worten vnd sendet einen cardinal, genant
rudolphum, gein behemen, auf das, wenn er erfure dy
warheyt, das er denn gebe dy gerechtigkeyt vber dy geschehen
dinck. welcher gein prage kom vnd aufgenumen
erlich, vnd geladen ward der gebhardus, bischoue tzue
brag, aber allermynst kom er; vnd do beraubet er inn des
bischouelichen amptes von des versmehens wegen des rechten
des pabstlichenn stules vnd das bystum tzu prag vntterlag
dem kirchlichen gepan. welchs erhorten dy prelaten
vnd dy pristerschaft vnd tzu gingen tzu dem genanten cardinal
sprechende tzu im:< alleyne es wer denn, das er widergebe dem
jaromyr, bischoue tzu brag, sein ampt vnd gotz gabe, anders
wir verlassen all vnser gotz guts vnd mit im ellende weren
oder leyden.> welches dan cardinal weyßlich mercket
tzu bewaren den schaden, getwungen war mit notturftigkeyt
vnd wider gab dem bischoue zu prag eynn
sulchs gross bischoueliches ampt vnd aufsatzte den beyden
byschouen, das sy vntter einem jar komen tzu dem babst
tzu horende das vrteyl des babstz vber dy geschehen dynck.
darvmb yr ytzlicher kom gein rom vnd tzeyget sich dem bebstlichen
angesicht. fur war do der babst vntterweyset wart clerlicher
vber dye geschehen dinck, do het er ir beraubet den
gebbhardum, bischoue tzu prag, der wirdigkeyt des pystums,
es wer denn das er alleine versunt wurde gein dem babst
mit eynlegung vill pette der gar mechtigsten greuin melhildis,
der tochter bonifacy, des hertzogs lucani in tustia,
seiner geporen frewndin, dy tzu tzeyten tzu rom was.
furware dy selbe mechildis was ein mechtige iunckfraw
vnd gar edel vnd het vill lant vnd erdenn, aus welcher
iunckfrawen gabe dy romisch kyrch behielt das veterlich
erbe des heyligen petri, vnd darumb das dy selbige mechildis
was kumen von dem blut der hertzogen zu behemen
vnd setzet sich darein mit mancherley arbeyt fur den babst
vmb den gebhardum, bischoue zu brag, vnd behielt sein
versununge, also das tzu der tzeyt ein ytzlicher bischoue, beyde
der tzu prag vnd auch der tzu merhern genucksam was
von seinem bystum vnd ir ytzlicher bischoue belyb gern furpass
frydsamlich in sein kirchen vnd seine guttern. welche also
widerkerten tzu irn aygen vnd hielten festigklich das
gepott vnd dy schickung des babstes etc.
anno domini lxxiiii.
anno domini m lxxv.
anno domini m lxxvi.
anno domini m lxxvii.
anno domini lxxviii.
anno domini m lxxix.
anno domini m lxxx.
anno domini m lxxxi. wie wratißlaus streyt mit dem lewpolt zu osterrich
anno domini m lxxxii der hertzog wratißlaus zu den
tzeyten seyner regyrung sahe, das das volck lewpoldi,
des margrauen zu osterrich, seinem pruder conrado vnd
ottoni beschedygte dy obgenanten in merhern mit mordrey vnd
mit andern scheden, vnd sendet sein boten tzu dem vorgenanten
margrafenn, das er dy seinen styllet. welcher do sahe, das das
nicht enhalf vnd sammet ein grosse starcke schare vnd auch
mit vill seiner rytter von den teylen des tewtschen landes vnd
komen gein merhern vnd er mitsampt denn seinen darkumenden
vnd auch mit seinen prudern, vnd waren
den margrauen von osterrich vnd zestorten vmm vnd vmb in seine
lant vnd verwustende dy. furwar der vorgenant marckgraue
der was getrawen der macht seiner ritter vnd seiner wepen herr,
fur ging entgegen mit dye seinen in die velt vnd kom ann
dy stat, do der hertzog tzu behemen vnd dy seinen peytende seiner
tzukunft seynn mechtigklich. vnd von beyden teylenn
geordenniret mit spitzen vnd scharn fursichtigklich vnd ein ging den
streyt durch tzwey teyl, beyde der fußgengel vnd auch der reytender.
auch geschahe do gar ein grosser streyt vnd sturme vntter
inn. do der streyt wert, der wratißlaus streyt mit den seinen
gestrencklich vnd also vberwant die osterreicher vnd tottet sy
grawsambklich. der vorgenant lewpoldus, margraue, mit irer wenigen
durch hilf kawm entran der flucht. von wannen wratyßlaus
vnd dy seinen nach eynem solchen streyt haben wir
gekart frolichen tzu iren aygen guttern vnd beswert wurden
mit vill vberwindlichen rawbungen. anno domini m lxxxiii. anno
domini m lxxxiiii. anno domini m lxxxv starb dy iuditha
des wladyßlay, des hertzogen tzu behemen etc. wie wratißlaus kungk wart tzu behemen vntter dem dritten keyser heinrichen
anno domini m lxxxvi heinricus, der dritt romisch keyser wolt
celebriren zw meintz einen keyserlichen wirdigen houe,
beruffet gemeingklich vnd all erwelter geystlich vnd werenlich
auf ein gewysse tzeyt vnd ander ytzlich fursten des keyserlichen
gepotes, vnd die soln tzu handeln vber herte geschefte,
dy antraffenn das romisch reych. zw welchem
houe tzu samen komen dy geystlichen vnd die werntlichen
fursten, auch ander edlen zugehorsam sein den keyserlichen gepoten
vnd sy mit sampt dem keyser handelten von der widerpauvng
des keyserlichen stadts vnd seinen gemeinen nutz. vnd do
sy also gesamet wurden vnd sy sich warn bedenken von mangerley
vnd herten gescheftenn. vnder den selben wart eingepracht
ein heftige sach inn dye mitten, wie das etwann das
reych tzu merhern, dem do vnterthan waren bohemia vnd polonia
vnd rewssen vnd vill ander hertzogthum vnd auch andere
lant vnt ertrich tzu den tzeyten etwan des swatopluck,
des letzten kuniges tzu merhern, abnamen vnd aufhortenn,
welichs reich pflag tzu sein gleych als ein glyd des romischen
reichs vnd mit recht dem selben romischen keyser wer
vnttertenig, wie von der tzeyt des todtes des genanten kunigs
swatopluck. do das vorgenant reich zerstoret ward, do darbet
ir reych vnd ir regier eins kunigs, als mit namen c vnd
lxxxii jar. vnd auch wie das zugehoret zu der ere des
keysers, das er fursehe vmb ein widerpringung fleyssigklich eins
sulchen durchleuchtigysten furstenthumes, mit welchenn
vorgesetzten der vorgesprochen keyser heinrich, der also gewegen
het als gar herte vnd vngewonliche handelunge, do hub er
an tzu erfaren fleyssigklicher von rate der erweler vnd der anndern
geystlichen vnd werentlichen fursten des gepotes vnd
tzu der ere vnd statyrung des gepotes zw erforschen mit emsygen
gemute, wie er mit seynem vnd seyner fursten rat mocht
fursehen tzu dem rechten. tzu dem letzten vber vil tag als
nu ein solchs groz fursetzen tieffen vmbkeret wurde mit
verlohoren des gemutes durch den keyser vnd auch durch
dy andern fursten des gepotes, do brachten die wege auch
geprachen die rete, mit den io die man reich vnd arm
mugen erkennen oder geenden, erlichen mit einem loblichen
end solich grosse gescheft an hylf des durchleuchtigysten
wradyßlay, hertzoges zu behemen, nicht alleine
behemen, sunder auch merhern, polen vnd vil annder lant
vnd ertrich, die do etwann zugehorten tzu dem reich
merhern, dy sie tzu der zeyt mit recht waren besitzen
vnd von wannen er, wratißlaus, der hertzog tzu behemen, welcher
dy zeyt gegenwurtig was großlich vnd ward geruffen
in mitten durch den keyser, weler vnd durch dye
geystlichen vnd werentlichen fursten des gepotes. vnd do dy
begryffenn die rete bey den verlasnen dingen tzu riebenn
mit vill vmbekerung vnd grosser tzeytigkeit, vnd eynmutiger
vnd betrachter gunste ir aller vnd gemenigklich beyde
der geystlichen vnd der werentlichen fursten des gepotes
ward der wratißlaus erhaben mit der ere des kunges.
auch do selbst ward gesetzet mit keyserlichem gepot, das
sy tzu der widerpringung der mercklichen scheden,
welche scheden sy hetten gelyden aus mangel des reichs zu merheren
vnd desselbigen landes durch vill lauf der iaren, behemlant
ward erhaben in dem reich vnd im auch seinem
nachkumenden kungen sein vnttergeworffen mit voller
herschaft ewigklich, merhern desgeleich als ein margrafthum,
auch polonia vnd rewssen vnd ander hertzogthum
vnd ertrich, dy do etwen tzu dem reiche gein merhern gehorten;
auch das reich tzu merhern, das frewet sich der wider
bringung mit solcher starcker keyserlicher heyligung vnd
yst verwandelt lauterlich vnd vnwiderruflich gein behemen
mit aller menige kunicklicher tzugehorunge. hyerumb ist
das, das heinricus, der vnvberwindlichst keyser tzu dem
volbringen des mercklichen dinges gepote offenlichen tzu
kundigen in irem ansehen vnd in der gegenwurtigkeyt
der vngehorten großheyt ein sulche heyligung vnd keyserlichs
gepotz vnd nam die kunglich kron mit seinen eygen
henden tzwischen den welern vnd andern hern furstenn
vnd der edlen zu der tzeyt gegenwurtig, tzyret großlich den
wratißlaum vor ein hertzog vnd aufsatzt seinem haubt die
selbenn guldein kron. also ward erhohet wratißlaus in eynem
kunck vnd ward beruft ein kungk in behemen
tzu dem namen vnd dem nutz oder ding. czum letzten,
als pald der groscig keyser enphalhe engelberto,
ertzpischoue tzu trier, das er tzihe gein behemen vnd salbet
den newen kungk in seiner aygen kirchen zu prag noch
der weyse der salbung, dy do wirt gehalten in der erhohung
der romischen kung, das yst an dem haubt vnd an der prust,
tzwischen vnd vber dy schultern vnd auch dy hende, vnd
tzyre inn mit kuniglichen kleydern in seinem eygen reich. also
der engelbertus, ertzpischoue tzu trier, tzohe gen brag vnd
volbracht die geheysse des keysers, vnd do selbst anno domini
m lxxxvi jar xvii kalendas july in der kirchen zu brag vntter
den seligen heyligkeyten der messen wratißlaum, den newen
kunck tzu behemen getzyret in keyserlicher kleyder noch
der weyse vnd ordnung der romischen kunig. als do verlassen
wirt dy priester vnd das volck dreystund singende heyl, ere
vnd sygung sey wratißlao, vnnßerm kunig, vnd salbet inn
do tzu einem kunig vnd tzeychnet beyde inn vnd sein hawsfrawen
erliche kronung. welche salbung noch gewonheyt der
romischen kunig in der kronung aller kunig zu behemen wirt
gehalten ewigklich tzu einem ewigen gedechtnuss. also geendet
do ward die kunglich vorgenant hochtzeyt, engelbertus, ertzpyschoue
tzu trier, noch dreyen tagen yst wider gesandt von
dem kunig mit wirdiger ere vnd widerkeret seligklich zu
eygen guttern zw frolocken, das gantz lant von solchen
grossen enpfahenden eren des newen kungs zu behemen durch
vil ire vill als sich das gepuert. desselbigen jares starb otto,
hertzog tzu merhern, ein pruder wratißlay, eins kungs tzu
behemen.
anno domini m lxxxvi als oben, als do der keyser
heinrich celebriert het seinen erwirdigen houe tzu meintz,
als vor gesprochen yst, gebhardus, bischoue tzu prag, wolt
bewaren, das er ycht aus dem todte johanis, etwen bischoue
tzu merheren, der selben jares verschyed, vnd ein ander
gewisser bischoue fursehen wurde mit der kirche morauiense,
vnd furpracht das der erkentniss des vorgesprochen
keysers, wie aus der ordnung etwen des heyligen adalberti,
bischoue tzu prag, zu den tzeyten des ersten keysers
ottonis wie die kirchen zu merhern wer geaynt
dem bystum zu prag vnd wie dye bestetigung des babstes benedicti
daruber wer volbracht, vnd er was pittende mitsampt
dem wradyßlao, dem newen kunge tzu behemen, seinen pruder,
den keyser, das er wolt bestercken die selbigen eynigung mit keyserlichen
gepot. also der keyser ward gepewget mit sulchen
iren peten, das er bestetiget durch sein brieue dy eynigung
sulcher kirchen, welcher außweysung wirt behalten miteinander
in sulchen worten vnd außlegung der sachen etc.:
in dem namen der heyligen vnd vnteyllichen driualtigkeit! wyr,
heinrich der drit romischer keyser, merer des romischen reyches uon
gunnender gotlicher guttigkeyt bekennen, das es sich tzyme
dem kuniglichen namen vnd der keyserlichen wirdigkeyet, das
wir tzu hylfe kumen vmm vnd vmb den nutzen der kirchen gottes
vnd das wir vertreybenn ire scheden vnd vngerechtigkeyt,
wo das not sey. hiervmb thun wir kundt gemeingklich allen
getrewen gottes vnnßs reichs, beyden den gegenwurtigen
vnd auch den zukunftigen, wie das gebhardus, vnnser getrewer
byschoue tzu prag, oft seinen mit brudern vnd mytt
bischouen vnd auch mit anndern vnsern fursten vnd
aller letzt vns geklagt hat, das das bystum zu brag, das
von annbegynne durch das gantz hertzogthum zu behemen
vnd auch merhern gesatzt sey gantz vnd eynes vnd layde
von dem babste benedicto vnd auch von dem ersten keyser
ottone sey bestetigt, vnd darnach mit gunst vnd ein lutzer
macht sein herschender vorgener ward eingeleytet ein newer
bischoue vntter seinen tagen vnd wart geteylet vnd gemyndert.
welcher gebhardus, do er eingetragen het dy
selben clage tzu meintz vor den legaten des bebstlichenn
stules in vnser gegenwurtigkeyt, vnd auch ander vil fursten
vnnsers reiches, vnd dy erst vrsprunglich pfar wurd
tzugeteylt mit dem vmbkreys aller irer gotlichen dinge
dem stule zu prage von den ertzpyschouen meßkone von
meintz, sygellino zu kolen, engelberto tzu trier, lyemaro
bremmen vnd auch von den byschouen tredrico wirdunensi
conrado tregetensi, odalrico eystetensi, ottone von regenspurck
vnd mit gunst der werltlichen fursten - des hertzogs wratißlay
zu behemen, hertzogs conradts, seins pruders, hertzogs
fryderichs, des bfaltzgrauen lewtoldi, des grauen rapatonis
vnd aller der, dy do selbst hynn komen. aber sein ende gegen dem
occident sein dy trygast, das do get zu dem mittel des fliessenden
wassers chub, celsa vnd linsena vnd dasena lutomerci, lemitzi,
vntz bis an den halben walt, mit dem do behemen wirt
gemercket. darnach gegen dem teyl aquilon oder nortwindes
seind dy sein ende: psouane, krowati vnd das ander krowati,
zlasane, trebowane, koborane, dedosese, vntz bis an den mitteln
walt, daran dy ende stossen der wlnanos. darnach gen dem
anfang hat dy wasser vnd dy ende als mit namen bryg
vnd ztir mit der stat crackaw, auch in dem lande, das do heysset
wag mit allen tzugehorenden landen zu der genanten
stat, dy do yst crakoua, darnach tzugefugt den vngrischen
gemercken vntz biss an die perge, dy do heyssenn
tritri, get gepraytete darnach in dem selben teyle, welchs
auf den mittage mercket, zugefugett das landt merheren
bis ann das wasser, des namen yst dy waag, vntz bis zu
dem mittln walde geheyssen more vnd dy selbig pfarre
des selbigen perges get vntz do sich endet beyren. vnd also
mit mittel vnnserer vnd der gemaynen zu blasender hylf der
fursten ist geschehen oder gewurckt, das der wratißlaus, hertzog
tzu behemen, vnd sein bruder conradus widerkerten
vnd widergaben gantz dem bischoue tzu brag, irem pruder,
dy geforderten pfaren mit gerichtlicher weyse. darnach sein
wir vnnterweyset worden vernunftigklich, aus pette des selbigen
bischofs bestetigen wir vnd vestigen das vntzertrenlich
dem bischoue vnd seinen nachkumenden die widergentzung
des bystums tzu brag mit dem gepote vnnser keyserlicher
craft, das ich darnach kein person eins ytzlichen
stadts oder kein geselleschaft der menschen dure enpfremden
etwas seines rechts, der kirchenn zu brag. in den vorgenanten
tagen, welcher widergentzung vnd bestetigung craft
yst das dy hinfur allezeyt beleyb, stet vnd vntzerprochen,
dauon wir geschryben haben den brieue, den wir, als hir
vntter offenbar yst, arbeyten mit vnser aygener hant, haben
wir geheyssen eintzaygen mit aufgedrucken vnnsers tzeychens.
der geben yst iii kalendas may von cristi gepurt m vnd lxxxvi
jare, seiner gewalt aber anno domini heinrici, seines reichs
xxxii, oder seines keyserlichen thumes. in das sygil heren heinrichs
des dritten romischen keysers, merers etc. wie der kung wratißlaus gewann das lant syrbiam
anno domini millesimo lxxxvii jare der vorgenant wradißlaus,
kung tzu behemen, zu bawen vnd wider tzu bringen
das lant syrbiam, welchs also geschicket yst mit etlichen
gewissen oder mercklichen enden - von den enden bohemie
durch den weck als man get gein meichsen durch
das gantze lausesser lant gein sachsen yst es sych aus recken
vntz ann polen, auch da von gett es aber wider tzu den gemercken
des landes bohemie, welchs lant syrbiam im der
keyser heinrich etwan gab ewigklich zu besitzen, vnd yst sammende
ein starcke schar vnd tzohe in das selbig lande sirbiam,
vnd do selbest nahent bey myssim, wider pawet er dy
statt gwoßdeck, etwen tzuprochen, in einem halben tag weyde
vnd sante von im mitsampt dem seinen sune brztyßlao,
etzlich lieg von der wepen zu seinen ewsseren gemerckenn,
dy sich neygen oder piegen gein sachsenn, dy do furgingen
nach dem geheyße ires kunges vnd machten vntertenig
do selbst creftigklich alle widerstreyter vnd komen tzu einem
dorffe, gelegen in der mitte des landes sirbie, genant kalaw, gar
mit vill volcks, vnd dar vmbe das etwann do der kung aus
geschicht hett seinen weg durch das gemacht, do worden
do selbst tzwenn von seinen bawern erschlagen. der edlen
dar vmb tzundeten sy es ann vnd wusteten das gantz
vnd beswert mit vill raubstalen vnd kerten wider tzu irem
kung. vnd do sie solten wandern vber einen furt eins wassers,
do gepote brzetißlaus, ein sun des kunges, vber
tzu gein tzum erstenn, die beswerten gewappenden mit
sampt dem tzugenummen rawbe vnd behielt sein erwelt
ritter bey im, vnd wenn es gar ein heysse tzeyt was, der vorgenant
brzetißlaus noch der genumen tzeyt der speyss
durch erquickung willen lies sich do selbst in das fliessende
wasser, vnd do er in dem etwas lang wer, sante zu im
desselbigen graue allexius, ein furer oder leyter seyner
schar, vnd riet im ernstlich, also wenn er wer aus behemen
vnd gar nahen seinen veinden, vnd das er nicht als
gar vnsicher in dem vorgesprochen wasser verharret. welchs
do horet der jung vnd wolt sich nicht dar an keren
vnd mer gelaubet in die jungen, vnd das dy alten mer forchtsam
weren. do das geschach, snell wurden gesehen etlich
wepner von den veinden raytzende das behemysch volck
tzu dem streyt. vnd vntter dem geschahe, das eyner mit
sampt dem brzetißlao, sun des kunges, sterckten sich mit
wappen vnd mit pferden, vntter des der teyl der schare
brzetißlay slug an dy tzukumenden veinde. auch dy
listigen feinde mit betrogenlichen fursatzen gaben dy flucht
vnd zu furten ir vnsicher durchechter vnd vntz an ire vberkumende
schar, vnd also von einuolgenden der schar des kuniges
einer ward gefangen, der ander getottet vnd hinstreckte
sich, wenn altzuhant do was anfeynende die legio der
sachsen, der gewappenden, dy do den brzetißlaum, den sun
des kunges, vnd sein schar an luffenn mit gar herten zugengen,
vnd also tzwischen den taylen wart gehandelt ein gestrenger
vnd herter streyt, vnd do es ye lenger hyn vnd
her ward gestryten vnd wie wol ir vill von den behemen
wurden vntter gestreckt in dem streyt, ydoch zum letzten
dy vberwindende sachsen mit hylfe des flyhens entgingen,
als peste sy mochten. auch in dem selben streyt
der vorgenante sun des kungs wart verwundet in seyner
rechten hant vnd allein das swert, das er in der hant het,
in beschirmet het, anders verloren het er dy hant mit dem
dawmen. auch in dem streyt yst getottet der vorgenant allexius
mit vill edlen behemen. darnach als sy behieltenn
dy sygung, der kunck eins mitsampt seinen sun brzetislao
vnd mit der anndern schar wider kerten gein behemen.
wie wratißlaus bawet die kirchen tzu wissegraden
anno domini m lxxxviii darnach, als wratißlaus, etwenn
hertzogen tzu behem, erhohet wart zu einem kung, als dann
verlassen wirt, vnd der gebhardus, byschoue tzu prag, mitt
gezeucknus der eynigkeyt regyret beyde bystum, der kirchen
tzu prag vnd olmuntz, do warde der gebhardus aufgericht
in hochmuttigkeyt des gemutes vnd hub ann, widerwertig
tzu sein dem kunig von behemen, seinem bruder, vnd als vil er
mocht, mißevallen vnd sich ab tzyhen also von der gegenwurtigkeyt
des kungs vnd das er tzu stunden in hohen vestenn,
in welchen der kungk pflag tzu sein getzyret mit kuniglichen
kleydern, dy korhern celebrirten dy heyligkeyt der gotlichen
ding an byschoue in der gegenwurtigkeyt des kungs vonn
behemen. vnd von wannen der kunck was vortragenn
weyßlich sein sullen, solchen hochen mut vnd stiftett
dy kirchen wyssegraden in seinem sloss wyssegraden in der
ere des heyligen sand peters vnd vber ir ewige bestetigung
sendt er sein erwirdige poten tzu dem babst allexander,
welcher sich was neygenn den petten des kuniges tzu behemen
durch die bestetigung vnd ordnung der selben kirchen, sendet
er gein behemen johannem toscolann, bischouen, cardinalen, mit
dem petro, brobst des sloss tzu prag des heyligen sand
georgy, vnd sein gunst gab genedigklich durch bebstlich
brieue, das do selbst wurd bestetiget ein gewysse zale
der thumhern, dy do anhingen den gotlichen loben ewigklich,
vnd das sy in den hohen vesten der haubthern tzu behemen
vnd in den anndern vnd auch in der gegenwurtigkeit
vmb die zeyt des wesenlichen kunges von behemen,
wenn man celebriren yst die messe, der brobst vnd
der techant, auch dy briester der ewangelyr vnd auch
der epystler solten geprauchen ewigklich der innfeln vnd
der bischoue schuche als dy byschoue vnd das sy sein frey
vonn allem gewalt des rechten der annder bischoue vnd
vntertenig ann mittel der romischen kirchen, als nach irer volbringung
an dysen hewtigen tag offennbar yst clerlich, denn dy
das erfaren wollen, auch welch bestetiget wurden durch den
vorgenanten babst allexander vnd heren erwirdigsten veteren
cardinelen, patriarchen, ertzpyschoue vnd byschouee,
dy denn bey dem babst waren. vnd von wannen er tzu irer
gruntfestung trug, der kunig wratyßlaus, tzwelf korbe der
stein auf seiner eygen achselen zu der weyse etwenn dess
keysers constantini vnd setzet dy ersten grundtfesten der gepew
vnd bawet dy kirchen wyssegraden tzu der gleychnuss
der romischen kirchen des heyligen sand peters, dar vmb also
der kung wradyslaus zu behemen betzemet dy hochmutigen,
nicht gegenwurtig des genanten byschofs tzu brag, seynes
pruders mit einem hubschen vnd nutzen gemute vnd
sein kirchen wyssegraden, in der er erwelet sein veterlich begrebnuss
vnd erhohet sy peyde mit der kirchlichen tzyrunge
vnd auch mit den notturftigen nutzen vnd mit vil lehen
guttern. wann er bestetiget den brobst wyssegradenn tzu eynem
kantzler des reichs vnd schicket on mittel tzu haben sitzung
vnd stat weyßlich mit den fursten des reichs in den kunglichen
reten etc. wie der byschoue gebhardus starb zu strygonia
anno domini m lxxxix iare do nu krank ward der
hohemut des genanten gebhardi, bischoue tzu brag, bratißlaus,
der kunck tzu behemen, fursahe von stunden dy kirchen
tzu merhern in sein rachung eynem seynem capplan, geheyssen
wetlo, welches der gebhardus, bischoue tzu prag, vernam
vnd schicket sich zu gein gen rome vnd auch anruffen
dye hilfe des pabstes dar vber vnd ging gein vnngern tzu
dem kunig wradyßlaw, auf das wann er vmbgebenn
wurd, das er dester sicher gein rom ging, vnd yst begriffen
mit kranckheyt zu strygonia, vnd in kurtzenn tagenn
mert sich alltzuvil sein smertzet vnd endet sein leben etc.
anno domini millesimo xci der kunig wratißlaus widerkeret
gein behemen vnd fande den byschoue gebhardum
abgetzogen von dem mittel vnd fursahe dem cosma den bischouelichen
stul tzu prag, welcher erwelet wart tzu einem bischoue
iiii nonas marcy vnd seyt eins mals, das keyser heinrich
in der tzeyt het sein wonung in lamparten, cosmas erwelet
ward zu prag vnd mocht nicht bestetiget werden etc. wie conradus verrichtet sein pruder vnd seins pruders sun
anno domini millesimo nonogesimo primo als oben. als oben
der vorgenant wratißlaus, kunig tzu behemen, mercket,
das conradus, sein pruder, dem anndern seinen pruder
ottoni, der do het dy stat olomuntz vnd ir gepiet vnd herschaft
vnd was mer gunnen den sunen desselbigen ottonis denn
den sunen des kunges, vnd dyenet tzu besorgen hytziglicher
in allen tzu der merung ires stadts, vnd an hub tzu hassen
conradum vnd ging ein mit einer starcken schar gein
merhern vnd auf treybende mechtigklich ottonem vnd sein
sunn, als mit namen swatopluck von iren veterlichen erben
vnd gab dy stat olmuntz vnd die anndern stet seinem sunn
boleßlao zu besitzen. als das geschahe, in kurtzer tzeyt yst todte
der vorgesprochen otto, ein bruder wratyßlay. also do nue
erhoret der kunck wratißlaus den todt seines pruders vnd satzt im fur.
er wolt in gleycherweyse vertrucken vnd abgetragen vonn
im sein vetterliche teyl, daruon als lang als jaromyr,
anders geheysen gebhardus, bischoue tzu brag, vnd otto
lebeten, so belyben sy allezeyt mit conrado einmutig,
noch mochten nicht in keynem synne uoneinander geteylet
werden. also der kunck wratißlaus verplancket aber
mit seiner grossen schar wider einging gein merhern vnd
do tzunehet der stat brun, do her vmbe ging er vnd tzaichnet
besundere stet seinen edlen tzu setzen dy schare. wo geschahe,
das ein edeler, geheyssen sterad, ein ratman des kunges,
was verpieten brzetyßlao, dem sun des kuniges, vnd zu
redet seinem vater mit den worten:< erkenne herr, das dein
sun brzetyßlaus tzu den sumer tzeytet gar gern badet in
den fliessenden wassern. kungk, gefellet dyr das, das wir inn
setzen in den wassern mit seinen rittern, auf das so, wenn
er besweret werde mit der hytze der sunen, das er im
tzum letzten ein erquickung neme aus den wassern?> also
der vorgenant sterad sprach, das dar vmb das der sunn
des kunges wider gedecht an dy oben gesprochen dynkck,
dy im geschahen in syrbia bey dem obgenanten wasser,
vnd das gemerckt ward von den bey stenden edlen von
der leichtuertigkeyt seins gemutes. welche schame der lesterung
was mercken der jung sweygende vnd sicher enpfing
das in ein hohes hertz, das er sich gerech dar vber an dem
genanten sterad. auch ging er trawrigklich abe tzu den
seinen vnd vor pittrigkeyt des gemutes beleybe er desselben
tages an abent essen. zu dem letztenn von der nechtlichen
zeyt, do nam er der seynen tzu im, von welchen er getrawet
fur dy anndern, vnd thet inn auf das gemute vber das
betzaygten scheltwort vnd wie er mocht gerochen werden
an dem sterad. das vmbweltzet er also, was er senden
bey der selben nacht zu seynem vettren conradum eynen
poten vnd offenwart im die beweysten scheltunge vnde
von dem bat er rate der rachung. furwar conradus, der
nicht vergessen was, das der kung wradißlaus desselbigen
roz zw rattung der sterad, mit seiner schar het in
gantz vnd gar vnttergedrucket, vnd sorget wider tzu betzeygen
dem brzetißlao, das er schatzet, das dy vngerechtigkeyt
nicht annders denn sein aygene, vnd von wannen
der iung also grosmutig ward, vnd im ward gegeben
von stund ann ein ratt, das er todt den sterad,
vnd der brzetißlaus mit seinem vettern conrado vber sulche
wurden gerochen. also do es tag ward, brzetißlaus
ging in die velt vnd sendet tzu dem sterad, das
er kome, wann er mit im etliche heimliche hett zu reden.
der do tzu im nam alleyne seynen gesellen drysimir
vnd tzu nehenet dem sun des kunges vnd vername im
nichtz poses furwar. der iunge sahe in kumen vnd vbertrat ein
wenig hynter von seinem, dy do gesworen hetten den todt
sterad, vnd redet mit steradt; vntter den anndern sorget
er inn verwerffenn oder vrteylen, warvmb er inn geschendet
het in der gegenwurtigkeyt seines vaters, vnd nach vill
wortern ab setzt er inn, als denn tzu der tzeyte gewonheyt
was, vnd ward geraytzet wider inn mit hohen stymen
vnd ging snell von im, welches ersahen sein gewappente vnd flyhende
sterad nachuolgten sy vnd totten inn grawsamklich.
aber drysimir mit hylf der flucht entran kawm dar vonn vnd
die dinck, die er gesehen hett, verkundigt er dem kung. also
do der kungk wratißlaus das erhoret, do wart er fur seinen
ratman sterad beswert mit vill tzorn vnd auch mit vill
smertzen, vnd gedacht, wie er sich mocht gerechen vber
dy ding beyd an dem bruder vnd auch an dem sun. fur
war, do brzetyslaus vername den tzorn seines vaters vnd enhalb
des vliessenden wassers tzu velde lag oder getzelt auf slug,
welchen der grost teyl der schar vnd stercker in dem streyt.
im nachuolgett vntter des dy hawsfraw des genanten conradi
mit dem namen wirtpurg, ein weyse vnd fursichtige
fraw, on wyssen ires manes, dy ging tzu dem kung
vnd pat inn mit peten vnd mit tzehern, das er vbersehe
seinem pruder, das er icht sein aygen landt zustorett.
gleycherweyse erwarb sy vmb den sun genade des kunges.
furwar der kungk ward bewegt in guttigkeyt tzue
den peten der selbigen frawen vnd erhoret sy genedigklich
vnd vbersahe inn beyden gepiettende, das sie zu nehenten
seiner gegenwurtigkeyt. welch do sy gegenwurtig
waren, enpfing den pruder pruderlich vnd mit den worten
was er tzu reden dem sun:< sun, yst das, das dw wolhaft
gethan, so wirt dyr woll. aber anderst, so wirst
dw es hernach sehen.> welche wort erhorte breztißlaus vnd
vorchte den tzoren seines vaters vnd zoch abe zu den teylen
der stat wradeck, welchem aber nach volget ein grosse schar
wann alle, die im nachuolgten, von der vngunst des kunges
dorften mit nicht widerkeren tzu iren aygenn guttern. als
do das sahe der kunck, das er noch seinem fursatz sich nichtt
mocht gerechen in dem sun, do schicket er mit seinem bruder
conrado, das er noch im an dy stat seines sunes wer ein kunck
tzu behemen. belchs breztißlaus derhoret, dem mere wenn
drey tausent starcker man anhingen, vnd kom nahen
bey prag, bey dem wasser rokenick, vnd het aufgeschlagen
seyne getzelt vnd verkundigte seinem vater, dem kung:
< nym war, ich bin hye, den dw anderswo suchen pyst.
hiervmb, was dw hernach thun pyst mit mir, das thw
schyr.> in der nacht desselbigen tages erschynen dy heyligen man
vnd martrer wentzelaus vnd adalbertus den gefangenn
in den kerkern vnd erloset sy von den kerkern gepietende
inn, das sy mit dancksagen ein gein in die kirchen tzu prag
vnd verkundigen dem volck den tzu kunftigen fryde vnd
stilligkeyt, welchs also durch dy erlosten ynnigklicher
erfullet yst, als denn das selbst wunderwerckt in der legend
des heyligen mertrers wentzelay praytter yst außgesprochen.
also desselben tages conradus, ein pruder des kuniges,
versunet allen tzoren vnd tzweytrechtigkeyt tzwischen dem
kunig vnd dem sune vnd sy miteinander gelych macht.
welchs erhorten dy edlen vnd dy anndern, dy dem brzetißlao
anhingen wider den kungk, seinen vater, vnd versmechtenn
ir vill den selbigen kunig vnd einfurten breztißlaum, das
do nicht half die genade des vaters vnd verlies das reich
vnd eins mitsampt inn ging gein vngern, welches err
auch thet. den der kungk wladyßlaus gleich als den
selbigen seinen erkanten enpfing guttigklich vnd hyelt
bey im breztißlaum, den sun des kuniges zu behemen,
mit ir menig rittern vnd volcker. den anndern was
er geben das gepied bahnaw nahent bey dem sloss
trentz, das do was bequem den jegereyen vnd den
getreyden, von wannen der brzetißlaus beleybe inn
vnngern mit den seinen vntz biss an den todt seins vaterss. wie wratyßlaus starb; darnach regyret conradus
anno domini milesimo xcii jare der gelirnigst bratißlaus
was gedechtig der widerstreytung etwenn des gebhardi,
seines pruders etc., bischoue tzu brag, teylet die kirchen tzu prag
vnd die tzu merhern vnd ir eynigkeyt mit der sy vor volbrachtlich
geeynet waren, vntterpracht er, wann er fursahe cosmam dye
kirchen tzu brag vnd andream tzu merhern vnd macht
ein byschoueliche zu merhern in der stat olmuntz, die do vor in
welegrad zu der tzeyt des kunges swatopluck ertzpischoflich
was, hin fur den stull do tzu sein vnd sendet sy beyde
vntter dem geleyte des pfalzgrauen bey rein zu dem
vorgenanten keyser heinrich, der tzu der zeyt wonet zu lamparten
inn der stat mutumana vnd handelt keyserliche geschefte,
auf das, das sy behielten von im ein tzimliche bestetigung.
aber der keyser, wie wol er nicht was vergessen der
eynigunge dy vorgenanten kirchen, die er vntz bis her bestetiget,
sunder ert wolt mit gunnen dem kung tzu behemen vnd
bestetiget ir erwelung, vnd also widersendet er sy tzu iren
aygen guttern. hiervmb der durchleuchtigyst wradyßlaus
was anhangen den keyserlichen gescheftenn, begryffen wart
mit dem schelme oder sewche, vnd gantz vertzeret dy krefte
noch vill großlichen werckenn vnd geruft von got vntterging
den todt vnd in der kirchen seines styftes wyssegraden
yst er begraben noch der gewonheytt der kunge.
welchen vber vyll zeytt klaget das reych zu behemen
in smertzlichen klagenn. des jares als oben xix kalendas
february ist tot der wratißlaus, der erst kunck zu
behemen, der do regyret als ein hertzog xv jar vnd als
ein kunck xvi jar das reich tzu behemen.
anno domini
millesimo xcii als oben als do vergangen was der erste
kunck tzu behemen noch seiner ordnung als denn verlassenn
wirt, conradus, sein bruder, nachuolget in in dem reiche, von
welchs geschichten nichtz wirt geschribenn, dar vmb das er
allein syben moned lebte vnd xvii tage, viii ydus septembriss
yst begraben vnd in dem leben verschlief er in dem hern vnd lies
tzwen sune als mit namen odalricum vnd lewtoldum, von den
hernach geschicht gedechtnuss. desselben iares als obenn,
do begraben ward conradus, etwann des wradyßlay, kunges
zu behemen, pruder, vnd do noch brzetißlaus, desselben kunges
erster geporen sune, was tzu vnngern mit seinen anhangenden
vnd do er derhoret den tot seins vettern, do wanndert
er gein behemen, vnd do er gein prag kome, do ward er
aufgenumen frolich peyd von der priesterschaft vnd auch
von dem gemeinen volck vnd ward gesetzt inn den sall des
seinen veterlichen reiches; vnd dye solch erhebung yst geschehen
anno domini millesimo xcii jare als oben viii kalendas octobris.
in dem selben mened kom ein falscher prophet, ein bischoue,
genant robertus, gein behemen, von dem lande cabalonenn,
welcher dar vmb das der cosmas vnd andreas erwelet
waren tzu den kirchen gen brag vnd gein olmuntz
vnd noch nicht geweyhet waren, vnd ward geschatzt als
ein bischoue vnd weyhet vill kirchen vnd celebriret oder
heyliget dye heyligen ordnung vnd fordert vil pfaffenn
tzu der grosseren vnd mynneren weyhung. aber darnach,
do man fand, das er ycht was ein byschoue, vnd alle
dinck, die durch inn geschaffen sein, sein worden wider gemacht
heyligklich noch den heyligen gesetzen oder regelen.
auch desselbigen jares als oben der brzytyßlauss, der do was
regyren das reych zu behemen gein brag, alle sein fursten, banerhern
vnd edlen vmb den vestlichen tag des heyligen haubthern
wentzelay zu behemen vnd vnd beging ein erwirdigen houe drey
tag vnd do selbst ward entzundt mit liebhabendem ratt seiner
prelaten der crystenlichen samenung vnd treyb aus von dem
reich all swartzkunster, tzawbrer vnd lupperer, auch die vngeystlichen
vnd vngerechten secte des behemischen volcks,
vntter welchen etlich anpeteten, aber dy andern ob den quellenden
brunen metzelten sy lebendige opfer des vyhes. endlich
alle geselleschaft der heyden vnd dye anndern, die do
noch warn in dem reich tzu behemen, außrewtet vnd sy
gantz vnd miteinander abtylget, vnd satzt vnd schuff,
das von allen menschen das do solt geeret werden allein
der almechtig got. der brzetislaus gar oft reyset gein polenn
vnd allezeyt do von widerkome mit sygung. breßtißlaus thet grossen schaden den pollendern vnd schuf das tzwen byschoue geweyhet wurden
anno domini millesimo xciii jare der genant brzetyßlaus
wustet dasselb polener lant mit herten anlauffen on vnterloz,
das von dem sloss trentz vber dem wasser albea vntz
biss an dye stat gols vber odora allein on einen marck, genant
nyemptz kein mensch wonung hett noch enwolt nicht aufhoren,
als lang biss wladyßlaus, hertzog tzu polen, mit grossen
gepeten betzalet gantz vnd tzu vollen den tzins vnder den
etwen der breztißlaus, hertzog tzu behemen, sein anher, stet setzet
die stat wratißlauienn vnd die anndern stet tzu einem tzaychenn
warer vntertenigkeyt von tzweyen jaren, noch vnbetzalt
als mit namen tausent marck sylbers vnd lx goldess,
vnd das darnach wratißlaus, der hertzog zue polenn,
fur sich vnd sein nachkumende hertzog zu polen verpant
sich tzu betzalen dem brztißlao, regyrende das reich zu
behemen, vnd seinen nachkumen einen tzymlichen tzinss
als mit namen jerlich funf hundert marck sylbers vnd xxx
goldes, vnd zu dem satzt ein gewysse tzeyt vnd mit
brieuen vnd heymlichkeyt der trew zu betzalende etc.
darvmb nach cristi gepurt millesimo xciiii jare, do keyser
heinrich der drit anderweyt celebriret seinen erwirdigen
houe tzu meintz, do sante brzetyslaus, ein furst des
reychs zu behemen, zu dem keyser cosmam vnd anndream,
die oben gesprochen erwelten bischoue, bittende, das er
wolle schicken, das dy bestetiget vnd geweyhet werdenn
von dem ertzpyschoue tzu meintz, welchs durch sein pete
von dem keyser yst geschehen, vnd durch den richardum,
ertzpischoue tzu meintz ward geystlich oder regelich volbracht.
vnd desselben jares, vnd vor was vngehort, grose
totlichkeyt oder sterben. anno domini millesimo xcv
der vorgenant brzeytißlauss nam tzu einem weybe dy tochter
des pfaltzgrauen alberti vom reyne geheyssen lukarda inn
dem monden septembri aus der er gepure wladyßlaum
den anndern, welcher darnach durch seinen vettern wratißlaum
den dritten gesand ward gein rome mit keyser heinrichen
dem vierden vnd mit sein hylf ist gefangen worden
papa pascalis vnd darnach von dem moned octobris cosmas,
byschoue tzu prag, weyhet den altar sandt veytzs.
in der kirchen zu prag etc. wie ein merfart was vnd dy juden wurden all betwungen tzu der tauf in behem lant.
anno domini millesimo xcvi jar xviii kalendas may
von schickung des gesprochen brzetißlay wart geweyhet
dye kirchen tzu prag durch den vorgenanten bischoue
cosmam. auch in welchem jare vil volckes von den tewtschenn
landen tzu floss tzu dem heyligen ertrich iherusalem
vnd al vill juden in vil landen sy funden, tzwungen sy tzu
der tawf; auch dy do nicht woltenn vnd achten nicht,
das sy theten wider dy heyligen regelen. auch der gesprochen
brzetyßlaus was aber eingeen gein polen mit eyner
schar vnd wustet das miteinander bey dem wasser
genant nyssa vnd zerstorte ir gar vestes sloss genant
brig, gelegen an dem wasser odre. darnach bawett
er ein sloss genant camentz, do nu ein munster gelegenn
yst, vnd keret wider gein behemen vnd vertreyb denn
mutinam, ein sun bozie vnd koyatam, seinen gepornen frewndt
des vngerechten geschlechtes wrssouicen vnd sendet sy
in syrbiam ellende tzu leyden, vnd nam all ir habe vnd
thet das in sein kameren durch dy vbertretung vnd gleycherweyse
ellende leyde ir bruder mutina, tzu dem hertzogen
von polen. anno domini millesimo xcvii breztißlaus
nam den odalricum, den conradi sun, etwen seines pruders,
in das schlos glatz vnd gab in eyner vleyssigen huttung. wie der byschoue cosmas starb vnd hermanus ward erwelt
anno domini millesimo xcviii iare do wurden gefangen
all juden des reychs tzu behemen; der genant breztislauss
trug von ynn gar ein grossen schatz von golde, sylber
vnd edel gesteyne. anno domini etc. als oben iiii ydus decembris
cosmas, byschoue tzu prag, ein man voller tugent, ging
tzu dem hern. noch welchs todte der genant brzetißlaus
vntz zu der bestetigung eins tzukunftigen byschofs vnd trug
ein emßliche vnd ein fursichtige sorge der geweychten vnd
der kirchlichen ding.
anno domini m xcix jare ii kalendary
marcy brzetyßlaus, ein furste des reichs zu behemen,
von dem rate wigwerti, seines geschlechtes, hermanum, capplan
etwann seines vaters, kunges wradyßlay, vnd in seinem
houe erneret vnd erwelet tzu eym brobst boleßlauiensis
von der gunst der priesterschaft vnd des volcks eintrechtigkeyt
vor was dy bystumliche kirche zu prag. wann der
drit keyser heinrich was heyligen dy osterlichen tzeyt
zu regenpurck, da hin kom kunig breztißlaus mit dem
erwelten hermano; auch der keyser kom inn entgegenn
nahent drey meyl vnd enpfing sy erlichen. des anndern
tages wart hermannus bestetiget durch den keyser.
auch breztyslaus erwarb, das noch im solt regirn das
furstenthum zu behemen borzwoy. desselben jares gieng
brzetißlaus ein mit seiner schare gein merhern vnd bawet
wider sein sloss bodewin vnd gab das zue gewalt dem
hermanno, byschoue tzu prag. darnach kom er tzu dem kung
colmanno in vngern in das felt genant lutzko, welche also
vnttereinander wurden tzugefuget, vnd noch vil vnd mancherley
handelung der beheglichen ding der alten lieb vnd
frydes uernewten die alten, vnd bestetigt wurden mit gewißheyt,
vnd schyden frewntlich voneinander. vnd danach
kom der vorgenant brzetyßlaus zu der stat brun vnd schlug
sein getzelt auf, wann er was gar vngutig dem odalrico
vnd leutoldo, etwen sun des conradi, seins vetteren, welch
inn waren furchten vnd fluhen tzu hant; auch
gaben sy durch poten in sein gewalt all ir stet; vnd dy der brzetyßlaus
nam vnd befalhe sy gantz der regyrung seines pruders
sun bozzwoy. auch desselben jares bey dem fest vnnßers
hern gepurt der selb brzetyßlaus bestetiget den swertrager
boleßlaum, seinen frewnt oder swager oder tzu polen in dy
stat zacenn von rate seiner grauen vnd freyerhern des reichs
tzu behemen vnd gab im von dem tzyns oder rentung fur
dy dienung desselbigen amptes. in dem iare wladyßlaus, sein
vater, vnd dy anndern hertzogen do selbst in dem reich zu behemen
belyben sich schuldig alle jare x marck goldes vnd hundert
marck sylbers tzu einer wider derkenung des dinstz oder
des obengesprochen amptes. anno domini xi c iar erwelet
hermanus zu brag wart gesant tzu dem keyser heinrich, der
dy tzeyt was tzu meintz, vnd durch den gesanten ruperthum,
cardinal des babstes clementis, welcher dy tzeyt do selbst
was, vnd geweyhet wart tzu eym byschoue vnd widerkeret
tzu seinen eygen guttern etc. wie der kunig breztißlaus starb
anno domini xi c als oben xxv kalendary nouembriss
bozzwoy, der ander geporen sun wratyßlay, des ersten
kuniges zu behemen, vnd pruder des vorgenanten brzetyßlay,
name ein weyp geheyssen helbrick, ein swester lewpoldi, margrauen
tzu ostarrich, in der znoymenn vnd darumb auss
der verleyhung des gotzfryden, margraue zu osterrich lewtoldus,
ein sun etwan conradi des eltern pruders des gesprochen
wratyßlay, des ersten kunges, het zu der tzeyt
das sloss rachs vnd was nicht vndechtig seynes austreybens
von merhern, als denn verlassen wirt, beschediget
dy lant bozzywogy, des vorgenanten brzetißlay, mit antzundung,
rawben vnd mit andern. von welchs dings wegenn
brzeytyßlaus was aber sammen ein grosse schar in rachung
seines pruders vnd kom gein behemen vnd fursant tzu
dem genanten gotfrydo sein poten vnd pat mercklich, das
er eyntweder im gefangen wider sendet, den vorgenanten
lewtoldum, sein enyklein, oder auß wurf in behendigklich
aus seinen sloss rachs, welche do sy heymlich wurde
geoffenbart dem genanten lewtoldo, do behielt er fur sych
das sloss rachs mit seinen rittern, vnd darvmb alle purcklewt
abgetryben des vorgenanten gotfrydi, do lief snelligklich
gotfrydus entgegen brzetyßlao bey dem marck
wranaw vnd bat inn mit grosser pete, das er im gebe ein
nutze hylf zu bestreyten das slos rachs. vnd also brzetyßlaus
wart beweget von den ertzeygten vnrechten seins vorgesprochen
pruders bozzywogy, vnd auch gotfrydus margraue
tzw osterreich, besas das sloss rachs mit seiner schar.
vnd do er was bestanden in seyner besitzunge wol sechs anhangende
wochen, do wart beswert mit hunger der lewtoldus
in dem sloz mit den seinen vnd flohe allein bey nacht
von dem sloß vnd lies all dy seinen do selbst. welch, do es
morgen ward, gaben in genad das vorgenant sloss rachs
vnd auch sy selbs. also gab wyder brzetyßlaus dem gotfrydo
sein sloss vnd widerkeret frolich. auch drey tag
vor sand thomas tag, des tzwelfpoten, do brzetyßlaus des
abends widerkom von dem gegeyde, nahent bey dem dorfe
stebna, wart verwundet verrethlichen von eynem jeger
genant lork, in der eynleytung bozzey vnd muthine von
dem geschlecht wrssouicen, die er vor vertriben het aus dem
reych behemen. welcher lorck, do er nach der begangen
sunde arbeytet tzu vliehen, vnd vill in ein gruben vnd
tzu dem letzten ward er gefunden von dem volck mit
halbgeprochen hals vnd ward verderbt mit eynem wirdigen
todt. aber brzetißlaus wart getruckt aus der gepeinigten
wunden, vnd do geschicht wurden die gescheft seiner
sele vnd des reyches, noch dreyen tagen starb er vnd yst
begraben in der kirchen tzu prag.
also bozzwoy, der
ander geporne sun, ein bruder brzetyßlay, entpfand todt
sein brzetyßlaum vnd kom gein behemen. an dem
heyligen crystag vnd ward enpfangen erlich von dem
byschoue tzu prag vnd von den grauen vnd banerhernn. wie odalricus vnd bozzywoy vmb das hertzogthum zu behemen kriegtenn. etc.
anno domini xi c vnd ein jare der vorgesprochen borzwoy
wider gab odalrico vnd lewtoldo, den sun etwann
conradi, des eltern pruders etzwen wratyßlay, des ersten
kunges tzu behemen, dy stet, dy etwen brztißlaus, der erster
geporen, pruder desselben bozzwoy, het abgetzogen. auch in
der selben tzeyt wider tzukomen dy wrssouicen von polen. welchen
der genant bozzwoy wider gabe ir stet: bosey satz, mutniam
vnd lewthomeritz, nicht aus begirde des hertzen, sunder
vmb nottdurftigkeyt der tzeyt vnd des geschichtz. auch
odalrich, ein sun conradi, noch dem todt breztißlay, seines
vettern, vnd was habende seinen ratt als der elter erbe
des reichs zu behemen vnd den keyser, der dy zeyt tzu regenspurck
was, tzu nehenten pytende, das er inn fursehende
mit dem reych tzu behemen gleych als den eltern erben
des reichs behemen noch dem gesetz breztyßlay, seines vranhern,
bestetiget mit dem ayde der grauen, banerhernn
vnd der edlen des reiches zu behemen, vnd das er im wolt
verleyhen solche veterliche lehengutter. fur war der keyser
was do mercken weyßlich dy gepettende vnd verleyhe im,
das er von rechtz wegen solt tzu erwelen einen furste des
reichs tzu behemen, den grauen vnd den panerhern noch behaltender
weyse in sulchen von alter her vnd was verlassenn
freyen gewalt. do das geschahe, odalricus versuchet durch
vill sein poten, die gein behemen gesant wurdenn, vnd arbeytet
mit mancherley wegen vnd weyse, ob er mocht
behalten mit allen synnen das furstenthum vnd dy regyrung
des reichs behemen. sunder dar umb borzwoy, ein
bruder wrzetyßlay, ytzund was gesterckt in dem kunglichen
sall, der odalricus nicht mocht geschaffenn, sunnder
er behielt allein vonn dem keyser, das er den selben seinen
vettern borzwoy, das er mocht rechter ein geen mit that
des erbtheyles von dem reich zu behemen mit macht vnd rechte,
welches er behyelt vnd gepraucht des retes der frewnd,
vnd dy im anhangende warn auch mit den tewtschen; auch
mit dem grauen aighardo von sala vnd mit dem bischoue
frysingenn vnd mit etlichen andern grossen hern vnd lewtoldo,
seinem bruder, ging ein das reich behemen, bestetigen
in der gegenwurtigkeyt der selben seiner helfer vnd von sinem
teyl haben gar vil gutter anhanger in dem reich zu behemen.
welches erhoret der obengesprochen borzwoy, entgegenn
wider sammet ein starcke schare vnd an den marckt malin.
do selbst hat er sein getzelt aufgeschlagen vnd wass
schicken ein tzu tzyhen des morgens einen velt streyt mit seinen
widerwertigen. gleycherweyse odalricus mit den seinen
vor dem andern teyl des bachs wizplitza bekeret sich also
in ein solchen grossen nehe einer anndern schar, das ein teyl
von dem anndern mocht angesehen werden volkumenlich,
an welchen steten do des odalrici helfer ansahenn
die stetigkeit borziwoy vnd seiner getrewen vnd merckten
ir widerwertigkeyt. als dy freyen hern tzu behemen heten erkant
offenlichen, das sy verspot wurden, vnd sprachen:< warumb wiltu
dich also mitsampt vns betriegen, wenn wo sein nue dy
pestenn des landes tzu behemen, dy do schicken an tzu hangen
dir vnd vns, als dw gesprochen hast? furwar, dw betreugest
vns felschlich vnd besunderbar sich selbest.> vnd snelligklich
gingen in den ratt durch den weg, do sy eingingen in das
reich, sein sy auch heraus kumen. sunder darumb swathopluck
vnd otto, gepruder, vnd sun ottonis, des vorgesprochen
pruders conradi, welch di besassenn znoynam in merhern,
vnd welcher conradus vnd otto waren gepruder wratyßlay,
des ersten kuniges tzu behemen, dy komen tzue hylfe dem
borziwoy mit tzweyen scharen der außerwelten riter vnd
mochten allermynst geweychen, vnd bey der nacht entgingen
sy durch eng vnd dick weg als sy mochten bey habr,
vnd liessen ire getzelt in dem velde. do es morgen was, do
borziwoy vnd die seinen wolten an geen dy veinde, do funden
sy kleinen widersteer. besunder sy namen die belybene dynck
vnd teylten es. wann dy tzeyt was borzywoy mit ottone vnd
swatopluck gar eynmutig, aber darnach wurden sy tzweytrechtig
aus vill anndern geschichten. wie spitigneus betrieget zu krigen seinen pruder boleßlaum
anno domini xi c vnd tzwey jare borzywoy vnd sein enicklein
swatopluck, der tzu der tzeyt regyret das margrafthum
tzu merhern, vnd hilfe spytigney, des naturlichen sune etwann
wladyßlay, des hertzogen tzu polen, welcher nach dem tode seynes
vaters wider boleßlaum, seinen bruder, erlichen geporen von
judytha, ein tochter wratißlay, etwan kunges zu behemen,
vnd waren hertzogen tzu polen vnd arbeytet im felschlich
tzu zu aygen das selbige hertzogthum tzu polen vntter
eyn hofnung eynes verheyssen geldes tzu betzalende in gewyssenn
tzeyten bewegten ir schar vnd ire wappen, vnd
do sy komen waren, vns bis gen gretz, do enpfand boleßlaus,
das sy kumen wern auf seinen schaden, vnd sante
sein poten tzu worzywoy vnd vermante inn mit der gelubenuss
der vorgenanten iudytha vnd gegeben die gabe des geldes,
auf das das borzywoy wider keret zw aygen guttern
vnd behyelt furwar swatopluck, ein enicklein desselben
borzywoy, der do kom tzu hylfe dem genanten borzywoy,
von einer solchen geben gelt het keinen teil vnd enpfing vngenad
vnd tzoren wyder seinen vettern borzywoy, vnd also
yr ytzlicher yst wider gekeret tzu seinen aygen guttern.
anno domini xi c vnd iii. anno domini xi c vnd iiii jare
swatopluck sendet betriegklich etzlich von den seynen
gein behemen vnd beyde tzwischen den edlen vnd auch
dem stat volck zu seende erquickunge der tzwytrechtigkeit, welch
sy mochten, das sy die zugen mit gepeten dem swatopluck. wie swatopluck vertreyb bozzywoy uon dem reych
anno domini m c v jar swatopluck mit gesament handt ging
in behemen, vnd vill der behemen liessen borziwoy vnd annhingen
swatopluck mit dem sun ottonis, des pruders wratißlay,
vnd wer worzywoy nicht schyer gein prag kumen, er het
inn bestanden; worzywoy beualhe hermanno, dem bischoue, das
sloss wyssegraden tzu regyren; do zu nehenet swatopluk wol
mit vi legyon der weppner gein brag vnd nymant widerstund
inn. do schyffet er vber dy mulda bey dem dorffe ruben vnd
kom vntz an dy pforten der stat vnd fande sy gespert, vnd
dy ritter waren im menlich widersteen, welcher hynter hin waich
vnd slug auf dy getzelt tzwischen beyde stet an der stat, do man
verkauft an dem samtztag dy kaufmanschatz, vnd do er enpfande,
das er ytzundt nicht mocht geschaffen, do keret er wider
mit seinen lewten gein merhern, vnd wozywoy nachuolget
im mit einer grossen schar vnd dorft in doch nicht bestreyten
vor forcht der verretherey. anno domini xi c vnd vi jar
der vorgesprochen swatopluck mit den seynen, dy tzu im komen
von behemen, ging in eynen rat, wie er mocht berawbenn
seinen vettern borzywoy mit betrieglichkeyt vnd lystigkeyt
des reiches tzu behemen, vnd sante tzu budywoy, einen sun
hron, einen lugenhaftigen man mit vill betrieglichkeyt, ging
tzu bozzywoy mit bepfelhenden trugnussen vnd tylgett
sych einen veynt swatopluk. auch gelaubt er, das er sich
nicht annders mochte gerechen, allein das er verriet dem borzywoy
alle dy, die do angehangen hetten swatopluk tzu behemen
vnd also tzum letzten myschet er ware mitt den valschen,
dy ratman borzywoy, boie vnd mutinam von dem geschlechte
wrssouicenn, besaget inn vill lastern vnd was ratten borzywoy,
das er sy durchechtet gleych als sein offembar veinde.
welchs die genanten wrssouicenn, do sy es entpfunden,
als palt giengen sy tzu swatopluck vnd vntterweystenn inn,
das er aufnem wider borzywoy das furstenthum des reiches
tzu behemen. vnd er gestund yn des vnd auf richten denn
swatopluck vnd fursahen inn mit dem reich vnd vertrybenn
creftigklich den borzywoy douon. der borzywoy het einen
sun genant iaromyr, welcher darnach gesandt wart gein
rom zu hylfe dem keyser lotharo mit ccc gewappender. wie bozziwoi clagt dem kung heinricum von sachsen, welcher swatopluck ließ kerkern
anno domini xi c vnd vii iar ii ydus may swatopluck
versehen ward mit dem reyche tzu behemen, vnd borzywoy
kom als ein ellender in polen, welchen sein bruder,
der dritt geporne sun mit dem namen sobyeßlaus, vnd vil
panerhern vnd edeler von behemen sein nachgeuolget. also
kam borzywoy gein sachsen tzu dem kung heinricum dem
vierden, welchem er auslegt den ertzaygten schaden vnd
tzu der widerpringung seins reichs anruffet er keyserlich hilf
gelobende dem kunig zu geben ein grozheyt des geltess.
furwar der kunig sante einen gein behemen von seinen
edlen vnd gepot dem genanten swatopluck, das er behende
tzu im kom, welcher allzuhant mit gesameter schar vnd
kom vntz pys tzu dem eingang des waldes bey dem marckt
chlumeck vnd zu im ruffet sein geraden vnd edlenn
vnd furleyt inn seinem pruder ottonem in seinem ab sein
vnd vorwas dem reich behemen. auch darnach doruon
yst er ys gewandert furpas mit ir wenig tzu der gegennwurtigkeyt
des kunges heinrici, welchen der kunck, als pald
als er kom, gab inn die gefencknuss vnd zu ruffende
den, die mit im kumen waren, vnd empfalhe inn borzywoy,
das er sy wider furen gein brag vnd widergeben im
das reych zu behemen vnd weren im vntertenig als irem
fursten in allen dingen. welch widervmb kerten mit bozyzwoy
noch dem geheysse des keysers, an dem drittenn tag
sy zu nehenten dem sloss dowin. welches erhoret
otto, ein pruder des obengesprochen swatopluck
vnd schickte sein rytter mit vi legyon der gewappenten vnd
steyg auch bey nacht die perge vnd befass das sloss
dowin vmb dy tzeyt als sich tag vnd nach schaydet. sunder
borzywoy gedacht durch einen, der do zu kome von der
schare ottonis vnd entran durch flucht mit den seynen, als er
mocht. vntter des wart gehalten swatopluck in dem kerker
des kunges vnd zum letzten, als er von im genumen het den
eyde vmb tzehen tausent mark sylbers tzu betzalen,
wart er gelassen, aufgelost vnd freye, welcher sen
etlich von den dienern des kunges mit im gein behemen tzue
nemen ein solches gelt. welcher swatopluck wider keret gen
brag vnd lies zu einem geysel ottonem, seinen pruder, dem kunig
als lang, bis das er betzalt das gelt vnd sammet vonn
den schetzen des reichs syben tausent marck sylbers vnd sendet
es dem kunig. aber otto was vmb dy vbrigen summa
noch gefangen vnd entran vnd kom zw seinem
eltern pruder swatopluck. wie swatopluck versunet ward mit dem romischen kunig vnd vertylget das gantz geschlecht wrssouicen
anno domini xi c vnd iar viii das weyp des swatopluck
gepare einen sun, welchen nach funf wochen heinrich,
der romisch kunig, hube aus der tawf, geheyssen wentzeslaus,
vnd dy drey tausent marck sylbers ledig lies er seinem
gevattern swatopluck pittende inn, das er mit gewappenter
hant macht furtrat mit im wider dy vnngern, dy zu der
tzeyte widercleffig waren dem reich. welchs swatopluck gern
volpracht vnd furging mit dem kunig gen vngern vnd
bephalhe dy regyrung des reichs mutinie, wrssouicenn, vnd do
er was doselbst mit dem kunige bey der stat busonie, swatopluck
mit den seinen tzerstoret, was do was inn vmgern
tzwischen dem wasser wach vnd der thunaw vnd bey trichinn
mit antzunden. auch vil auspeher des kunges vonn
vngern wurden begryffenn, vnd gepote das man sye
beraubet der nasen vnd der augen. auch der zeyt begreyf
er von dem streyt tausent auserwelt man gesunt von der schar
der vnngern vnd bestreyten zu sein an die tewschen vnd ir
vil wurden getottet, vnd die vbrigen behielt er gefangen. vnter
des der vorgesprochen bozzywoy ging gein behemen mit seinen
polen veindlich vnd vberwand watzkonem vnd mutinam,
welch dy tzeyt in eynem slos in den gemercken bohemie
gegen bolenlant im wider waren, darnach ging er furpas
in das reych, welchs enpfande der vorgenant watzko, des fursten
swatopluck furpracht seinen vettern mutiniam heymlich
vnd ertzelt im, das wozzywoy wer eingangen das reich
tzu behemen in seyner frystung vnd von dem anndern teyl
sendet er betriegentlich zu dem wozzywoy einen von seynen
rittern sprechende, das swatopluck widerkeret het gen
behemen vnd wurde morgen mit im vnd den seinen streyten.
der getichte der bozzywoy mit den seinen erschrack vnd an
der selben nacht wider aus ging von polen. vnterdes was,
was widerkumende der gesprochen swatopluck gein behemen
vnd gedacht, wie er mocht gerochen werden in mutina,
vnd ruffet tzu im all edlen. vnd mutinia gedacht von dem
fursten wider sich selbs nichtz poss, welchem zu redet der
furst:< o mutina, ein dyener der wrssouicen vnd ein veynt
vnnsers geschlechtes, dein eltern haben etwann gepeyniget iaromir
in dem perg welisch mit herten smacheyten vnd
totten grawsamklich breztißlaum, etwann meinen vettern,
ein durchleuchten hertzogen zu behemen, mit betriglicher
betrachtung vnd auch meinen vetern borziwoy, der do
verprengen was meinem willen. in allen dingen getrewlich
schuffest dw tzu berauben seins reichs mit deyner
vngerechtem reten, vnd liest in wider in das ellendt, sunder
tzum letzten, dw mutina, do ich durch fur die gemercke
des landes vnngern, do hieltest dw poßlich die regyrung,
die dyr enpfolhen was, do reichs tzu behemen, do machst
dw verrethnus newr betrubnus.> vnd nam mutinam in die pant vnd
hies im den kopf abschlahen. noch nicht het er rue, es wurden
dem auch gefangen dy wrssouicen snyßlaw vnd damaßlau,
auch dy sune mutine vnd einer geheyssen newsa, welcher do was
eins anndern geschlechtes; so was er doch sein diener vnd
der lief vntter dicke bawmen, do ward er verraten von dem roten
gekleyde vnd wart begryffen vnd berawbt der nasen vnd
der augen mit geheysse des fursten, vnd das nymant von dem
geschlechte wrssouicenn von dem grosten vntz tzu dem mynsten
belybe lebendig, sunder all getottet, vnd macht hertzenschaft
dy seinen mit der hofenung des lones auf das, das sy vingen
borzey vnd seinen sun, ob sy mochten, oder vertryben inn
von dem reych. darumb sy vingen inn mit seinem sun boyzat
in dem dorfe lubick vnd teylten vntter ein ander sein gutt.
eins tags yst das gantz geschlecht wrssouicenn abgetilgt worden,
junck vnd alt, verdurben mit dem swerte, newr etlich
außgenumen, die mit der hilfe des flyhens komen gein vngerlant
vnd gen polen etc. wie swatopluck vnd der kunck colomannus widereinander waren. er ward gewundet vnd starb.
anno domini xi c vnd viii jar als oben colomannus, ein kunigk
zu vngern, vmb dy betzeygten scheden durch
den swatopluck do ging er ein gein merhern veintlich vnd
wustet etc. als oben in der vngerischen cronicken clerlich
geschryben stet, vnd dar umb yst hye nichtz daruon tzu sagen.
als nu getottet ward swatopluck, wart geclagt dy gantz
nacht sein todt, vnd do es morgen ward, der kunck beweynet
den vngedachten todt seins gevattern vnd verleyhe
genedigklich den grauen vnd den freyen hern vnd den
edlen des reichs zu behemen, das sy bedechten, welchen
sy wolten tzu eym kunge von den sunnen swatopluck:
eintweder heinricum oder den wentzelaum. vnd dy mit
rate eins genante watzeck, eins banerhern von merhern, paten,
das otto erhohet wurde tzu einem fursten der behemen, der ander
geporen sun, ein pruder swatopluck, vnd nicht gehyndert domit,
das in der erwelung vnd der bestetigung swatopluck alle grauen
vnd banerheren die swuren auftzunemen nach im den wladyßlaum,
den dritten geporen sun wratißlay, aus swataua furwar, der
kunck altzuhandt. zu einer solchen pete bestetiget den ottonem
in vier tagen, vnd er kom gein prag vnd darvmb das er erwelt
wart wider das gethan gelubde vnd on gunst des
hermanni, bischoue, vnd des grafen fabiani, schultheys in wyssegraden,
vnd mocht nicht behalten seinen synn aber der uorgenant
wladyßlaus mit allen den gunnern vnd bestetigern von
behemen ist aufgenumen zu eynem fursten des reyches tzu
beheym. furwar das erhort bozzywoy, der ander geporn
sun des ersten kunges, geporn aus der kunigin swataua,
das sein pruder, der junger wladislaus, nach dem todte seins
eynicklein swatopluck aufgenumen het das furstenthum
des reiches zu behemen vnd als palt fur er gein syrbiam
zw wigberthum, seinem swager, mit welchs hylf beyd tzu
behemen vnd auch der anndern wart er gesterckt vnd was
ein geen in das reych behemen an dem abent vnnseres heren
gepurt, das dy andern nicht enwesten, vnd palt ein ging
in die stat prag etc. wie wladißlaus das reich zu behemen behyelt
anno domini xi c vnd x jar, do der vorgenant borzywoy
erkennet vnd stund ytzund in prag, ist geschehen, das
etlich liessen ire weyber, kind vnd ir eygen dinck vnd begryffen
dy flucht aus prag. den anndern, dy do warenn
von dem teyl bozzywoy, belyben bey dem. furwar der
byschoue hermanus wart gewarnet in seinem pallast vnd der
graue fabianus floch auch. dauon ward ein gross rumor vnd
murmelung in dem reich zw behemen; etlich zuflussen prag,
dy andern mit genummender geselleschaft lieffen vmb vnd
vmb durch dy dorfer vnd waren dy wusten veintlich.
darnach desselben tages name wyder tzu im das schlos
wyssegraden, sunder an dem andern tag widerkeret er gen
brag vnd wart enpfangen mit einem erwirdigen processen der
priesterschaft, vnd do er gehort het die heyligkeit der mess,
do keret er wyder in das schlos wyssegraden. auch in der selben
nacht der otto, der ander geporn sun, ein pruder swatopluck
mit dem vorgenanten banerhern watzkone sammet ein grosse schar
von dem sloss hradeck vnd komen gein rockenickam, vnd do
selbst beranten sy die sloss, des andern tags vmbplanckten
sy das sloss wyssegraden, vnderlegten beydenthalb huttung, das
nymant mochte weder aus noch ein. aber nach dreyen tagen
was kumende der vorgenant wladyßlaus von der stat pylsen
mit den seynen vnd vant dy stat verschlossen vnd woll gesterck
mit gewappenten lewten vnd zu redet inn, das sy inn
liessen eingeen dye stat; er mocht nicht ein antwort gehaben.
darvmb zu ruffet er gar vill vnd tzoch wider hynter sich biss
an das wasser brusinka, do sah er, do er kom auf dy spitzen
des perges, tzu nehen ein schar. do aussendet er speher vnd
sahe den sun wigwerti wratyßlaum mit den seinen zu hylfe
borzywoy, seinem oheym. vnd wie wol wlatißlaus mocht
furgeen on streyt, sunder in dy frystung des theotherici, ein
sun bozey, vnd fuer den streyt dem widerwertigem teyle. der
erst slug in dy veinde vnd nachuolget mit sygung denn
trystem, den sun wigwerti, vnd flohe in dy statt gein brage
vnd geben seynem volck den todt, als vill ir wundt wurden.
vnder des sendet wladyßlaus den bischoue hermannum vnd
sezemam, seinen banerhern zu heinrichen, romischen kunig,
der dy zeyt was zu babemberg, mit peten vnd gesantenn
gaben, das er hies im widergeben das furstenthum zu behemen
durch sych oder durch dy seinen. zw welcher potenn
gegenwurtigkeyt wart gesamet ein schare, der romisch kung
yst eingangen gein behemen, furgesant dy tzwen furstenn,
dypoldo vnd berengario, gepietende eim gelegtem fryde, das
sy komen tzu dem kunig in das dorf rotzkann, beyd borzywoy
vnd auch wladyßlaus, hermannus, byschoue tzu prag,
auch wratyßlaus, ein sun wigwerti, vnd die andern banerhern
tzu behemen, welche komen zu der gesatzten stat. der kunng
sahe sy an vnd hies sy geben den worzywoy vnd den
sunen wigwerti dem gefencknusse; hermannus beleyb frey. vnd
also der wlatyßlaus mit hylf des romischen kunges nam an
sich das reych tzu behemen. vnd auch dy seinen wyderwertigenn
peynigt er mit der manchueltigen marter, dy do anhangend
waren dem borzywoy. vntter welchen johannes, ein sun tyste
von dem geschlechte wrssouicenn, von dem oben yst geschehen
inn gedechtnus, wart beraubet der augen vnd der nasen;
vnd pillich geschehen kalendas ianuary.
darnach wart
grosser tzorn vnd tzwytrechtigkeyt tzwischen inn, also dass
eyner tzu dem anndern nicht wolt kumen, sunder, gesterckt
mit grosser macht der gewappenten menschen, darnach
komen sy in das dorffe thineck vnd fryde gemacht vnd
bestetiget vestigklich des eydes vnd wurden versunet, mit
nicht inwendig beleyb der arckwan des hertzen, dar vm
keret wider otto gein merhern darnach iii ydus july. do het wlatyßlaus
eynen houen zu satzka vnd tzu rufte inn getrewlichen.
do getrawet otto in das gelubnuss vnd kom zu hant
in den houe seins enycklein vnd was gefangen von der macht
wladyßlay mit den falschen retenn watzel vnd bozey, wrssouicenn,
vnd ward gegeben der gevencklichen huttung des
sloss wyssegraden. darnach ward er gefuret auf das
sloss burgleins, annders geheyssen krzywoklat, bey dem
wasser mysa tzu behalten hertigklicher vnd ward doselbst
gefangen drey jar on mittel. auch an dem tag sancti wentzelay
sobießlaus, der vierd vnd der iungst pruder des vorgenanten
wlatyßlay mit dem boleßlao, hertzog tzu polenn,
sammet gar ein groß macht der gewappent menschen vnd
eingingen das reich behemen vnd fursatzten inn betriglichen,
das sy komen durch eintrechtigkeyt der pruder vnd also
mit den getichten synnen komen tzu dem wasser albee. das
merckte wladyßlaus vnd sy wusteten es vm vnd vmb, aber
wladyßlaus sammet ein schar entgegen vnd vermante dy
seinen vnd macht sy mutig tzu dem kampf des streytes. auf
beyde seyten ir vill wurden getodt. zum letzten wladislaus
vmbkeret seinen bruder mit dem hertzogen von polen in dye
flucht. inn welchem streyte theodericus, ein sun bozey, mit
etlichen, dy mit im annhiengen thet vill gestreng thete. das yst
geschehen in dem vorgesprochen iare viii ydus octobris.
anno domini xi c vnd xi iare swataua, kunigin zu behemen
frewntlich eintrechtig macht ir sune wladyßlaum vnd boleslaum.
vnd wladyßlaus wider ruft seinen bruder sobießlaum
von polen vnd gab im dy stat zacenn mit irer tzugehorung etc. wie wladißlaus ein bischoue bracht heyligthum gein brag vnd wie watzeck ertodt ward
anno domini xi c vnd xii iare der wladyßlaus, ein furste
des reichs nach dem gesetze der alten keyser sendet
wladyßlaum, seinen sun, der brzetyßlay, des seinen erstgeporen
pruders inn hylf dem keyser heinrico dem vierden gein
rom mit dreyhunderten auserwelten mannen. der babst
pascalis weyhet vnngern keyser heinrichen mit rechter tzugehorder
erlykeyt. furwar der vorgesprochen wladyßlaus, der
tzu der tzeyt was byschoue tzu merhern, vnd entruge demselben
dar von mit im vill heyligthum vnd het sein wonung bey
dem keyser in tewtschen lande. darnach bracht er das gein
brag, als denn gehalten wirt in dem breuire der kirchenn
tzu brag. vnd do volbracht wurden vil gestrenger thet, der
keyser vnd wladyßlaus, der vorgesprochen, kereten vmb
mit gelucksamkeyt. anno domini xi c xiii jare wart offenbart
dem sobießlao, das inn wladyßlaus, sein pruder,
in eynleytung des vorgesprochen watzek arbeytet tzu vahen.
durch welches dinges wegen der selb sobießlaus nicht
ver von dem sloss wyssegraden vnd was setzen widerwertiger
dreyhundert gewappente vnd gepot den selbigen,
das sy snelligklich morten, das watzeck, der do zu nehente.
do nu sobieslaus mit seinem bruder wradyslao gessen het
in dem sloss wyssegraden vnd nam lawb vnd bat watzeck,
sam ob er het etwas heymlichs mit im tzu handelen, vnd sass
auf das pferdt vnd fuget inn tzu dem selben etliche weytt.
vnd bey dem gelubde sobießlay komen sy nahent vber x
gewende, vnd dy gewappenden ritter begryffen den selben,
als pald aus den loschunden lagungen vnd gryffen ann
denn genanten watzeck vnd totten inn ein scharpfen todtes.
aber sobießlaus widerkeret zu den seinen vnd forchte
seines pruders wladyßlay, begert daruon flyhen durch
syrbyam gen polen; vnd do er nahent kom gein domynn,
do ward er geladen tzu hawse betrogenlich durch den ekemberthum,
voyt des hawses donyn furwar, welches slos zu der
tzeyt was des keysers, vnd wart gefangen schelcklich durch den
selben vnd wart gefurt gein saxsen. dy ritter fluhen aber.
sobießlaus ward nach einem monad mit flyhen erledigt.
auch des iares wladyßlaus loset aus den panden ottonem,
seinen enicklein, vnd gab im wider das halbteyl merhernlandes,
das er etwan nach dem todt swatopluck, des ersten geporen
suns, sein enickleynn etc. wie vladyßlaus nach dem todt odalrici gab seim pruder sobießlao dy stat olomuntz
anno domini xi c vnd xiiii jar in dem mened may nach
dem geheysse des margrauen otto von merhern so sein
beraubet der borzey vnd seyn ayden watzeck von dem
geschlechte worssouicenn, irer augen. auch in dem selben jare
sobießlaus, ein pruder wladyßlay, etlich polen tzu im genomen
het vnd kom heymlich tzu dem sloss glatz vnd arbeytet do
selb zu uersunnen gar sere die purger vnd pytende, das sy im auftheten
dy pforten der selben stat, welchs sy nicht teten; sobyeßlaus
antzundet ein altes pallas, das do nahent was pey
der mawr. aus welchem geschach, das der wint beydenthalben
weet durch dy were der stat mawren vnd darnach
wart dy stat angetzundet. auch dy purger do selbst sahen
in kummen schaden mit dem fewr, do bestetigten sy mit im
teydingtag; vnd doch dye stat miteinander was verprant. aber sobießlaus
nicht ausstreyt das sloss do selbst vnd widerkeret gein
polen on nutz. anno domini xi c vnd xv iar in dem monett
january boleßlaus, hertzog tzu bolen, anhub mit poten vnd brieuen
den seinen oheym wladyßlaum, fursten des reychs zu behemen,
das er genedig wer auftzunemen zu seiner genad seinen pruder
sobießlaum. tzum letzten do wart er bewegt von den petenn
vnd auch von der pruderlicher guttigkeyt seins vorgenanten
oheyms sobießlaus, widerpracht seinem sun seinem vordern genad
vnd empfalhe seinem vorwesen dy stat hradeck mit vier
castelen vnd sein gantz lant darnach. desselbigen iares des moneds
iuly wladyßlaus mit dem vorgesprochen ottone vnd sobieslao
bey dem wasser nissa tzu samen komen zw eynem tag der
beheglichkeyt vnd bestetigten vntter inn einen ewigen fryde, vnd
frolichen widerkerten zw iren aygen guttern. vnter des odalricus,
ein sun conradi, des margrauen von merhern, des anndern
gepornen pruder wratißlay, des ersten kuniges, der do
besas dy stat olomuntz mit irem lande, vnd liesse noch im newr
einen kleynen sun in dem alter vnd starbe. do von wladyßlaus,
ein furst des reychs zu behemen aufgab seinem pruder sobießlao
die genanten stat vnd ir tzugehorunge. wie kunck stepfan von vnngern vnd wladyslaus miteinander stryten gar heftigklich
anno domini xi c vnd xvi nach dem todte colomanni, des
kunges tzu vngarn, sendet der kunck zw wladyßlao
erwirdige poten pytende, das sy tzu samen komen mit im auf
eynen gewyssenn tag vnd stett vmb fryd zu bestetigen mit
im. welcher wladyßlaus kom tzu dem wasser olsen, das do
teylet dy gemerck des landes vnngern vnd merhern. furwar
der kung von vnngern gleycherweyse kom von dem anndern
teyl des wassers mit einer vntzellichen schar der vnngern.
da von der wladißlaus furging vber das wasser
vnd hat das schloss, das berant. zw welchem gesant wurden
durch den kunck von vnngern erber poten vnd sagten
einen krieck vnd nicht bezaygten das gelubnus des frydes.
vnd auch dar vmb wladyßlaus desselben tages entzwey trug
tzu handelen von dem fryde. dy vnngern namen ire wappen
vnd stunden ab dem andern teyl des wassers vnd vestigten
sich tzu dem streyt. das erfure der furst wladyßlaus vnd
nam dy wappen allzuhant mit den seynen vnd ging ann
das wasser vnd beraytet sich tzu dem streyt. also ward
gesucht altzu hant ein plutiger streyt, vnd wlatißlaus waych
hynter sich mit den seynen, aber otto vnd sobießlaus
hetten ein starcke schar, beyd von den behemen vnd auch
von den merhern, dem kunig vnd den seinen doruon nichtz
anwyssen vnd zustorten dy schloss mit grosser macht vnd
als vill sy ir fundenn, beyde der edelen vnd auch der andern,
totteten sy all mit dem swert. vnd fur war der kunig
steffanus entging kawm mit hylf laurency, seins ertzpyschofs.
welche also innstunden dem streyt tzu gingen ander,
dy do vor wyder wladylaum nahent behylten dy sygung,
welche gleycherweyse der otto vnd sobyeßlaus aufnamen
in den velden vnd sy wurden vberwunden, dy vbrygen
fluhen, vnd ir vntzelich sein ertruncken in dem
wasser wah. also in den vorgangen tzeyten nye als gros
manschlacht gehort ward, dye behemen vnd dy merheren
gesygten vnd namen dy vngerischen schetz vnd raubung
vnd teylten dy miteinander vntter sich vnd kerten
wider zw iren aygen guttern.
anno domini xi c vnd
xvii jare wladyßlaus wider tzu im nam seinen bruder
bozzywoy zu genaden; furwar er fursach inn mit dem
reich zu behemen vnd vnterlies sich selbs seinen willen.
do gab borzywoy seinem pruder wladyßlao das halbteyl
des reich, was do was enhalb des wassers albea gegen
dem nortwint vnd thet furpas nichtes nicht on seinen
rat. anno domini xi c xviii iar in dem moned septembri
ward ein ausguss der wasser vnd dy muldaw tzwischenn
dem lande vnd der stat prag als gar gros auf wuchs, das
es an dy obersten tram der prucken rurt. anno domini xi c
vnd xix iar ein gar gros vngewiter der winde nyder warff
die gepew tzu wyssegraden. darnach von der tzeyt der widerversunnens
borzywoy vntz bis anno domini m c vnd xx jar borzywoy
vnd wladyßlaus, gepruder, regyrten eingetrechtigklich das
reich tzu behemen; sunder darnach aber tzwischen in vnd huben
aber an tzweytrechtig zw sein großlich, das borzywoy
furchtet dy macht seines pruders vnd verlies dy versmehung
des reichs behemen vnd ab weich fluchtig vier ydus augusti.
anno domini xi c vnd xxi iar wladyßlaus wider pawet
dye sloss donynn gein syrbiam vnd podyrain in merhern
tzwischen dem wasser sasaua. auch desselben jares etlich
aus den tewtschen gingen gen behemen bey den gemerckten
des landes behemen nahent bey dem dorfe byela. welches erhoret
wladyslaus, sammet sein ritter vnd vberviel sy vnbeschicklich
vnd behyelt das schloss mit den veinden. in dem selben
jare yst gestyft worden das munster wylemoaw von tzweyen
brudern wilhelmo vnd hermanno, grauen von sultzpach. wie wladyßlaus wustet das lant tzu meittssen. hermannus starb
anno domini xi c vnd xxii iar xv kalendas octobris hermannus,
bischoue tzu brag, noch vil gutteten vnd fursichtige werck
ging zu hern. welchen nachuolget menhardus, der
tzehent byschoue tzu brag. darnach der vorgenant wladyßlaus
regiret das reich zu behem heylsamklich vntz biss anno
domini xi c xxiii iar, in welchem jare entsprang gar eyn
gros vngunst tzwischen im vnd seinem pruder sobießlao,
vnd ir ytzlicher bewegt ein schar vnd die wappen wider
den anndern. hierumb yst das, das wladyßlaus ausstreyb
seinen bruder sobießlaum auss merhern vnd gab ein teyl
dem lewtoldo, sun conradi, vnd ein teyl ottoni. also flohe
sobießlaus vnd ging zu dem keyser vnd bat, das er
inn wider bestetiget mit seyner hylf; er mocht nicht geschaffen.
er kom gen polen, die hausfrau sobießlay, ein geporne
freundin stepfani, des kunges, kom vonn vnngern. auch
wladyßlaus vnd otto komen zu hylfe dem keyser heinrich
vnd slugen auf ire getzelt vor dem marckt gwozdeck. aber
entgegen vber bey dem wasser muldaw stunden in denn
velden der ertzbischoue von meintz, der graue wigwertus vnd
dy sachsen tzwyschen den scharen des keysers vnd des
wladyßlay, welchs do mercket wladyßlaus, vnd do er nicht
mocht begreyffen, das here des keysers, do wustet er das
gantz lant mexsen vnd keret do wider. wie bozzywoy vnd wladyßlaus sturben
anno domini xi c xxiiii do starb borzywoy in vngern
vnd ward gefuret gein prag in sand veytz kirchen.
do tzoch wladyßlaus gein babemberg tzu dem keyserlich hof,
darnach ann dem crystag was wladyßlaus inn dem hof
vnd dorf stebna vnd ward kranck, da von gefurt in das
sloss wyssegraden. welches kranckheyt erhort sein pruder
vnd kom dyeplych gein behemen, vnd von einlegung swataue,
irer muter, vnd der verlassen genade bratißlay, des ersten
kunges, wladyßley seins pruders wart wider versunet.
welchs otto enpfandt, widerkeret trawrigklichen gein merheren.
anno domini xi c vnd xxv jar ist gefrydet wladyßlaus
mit seinem pruder sobießlao mittelnde irer muter swataua;
darnach tzween tag ydus apprillis, so man singet
misericordia domini, starb wladyßlaus, begraben in dem
closter marie cladrub, das er gestyft het, vnd lies eynen
sun, auch mit dem namen wladyßlaus, welcher der
ander gekront kunig wart tzu behemen, vnd der ander sun
heinricus oder brzetißlaus getzunamet yst worden, byschoue
tzu prag vnd hertzog, als hernach offembar wirt.
darnach sobyeßlaus wart versehen von im mit dem
reych xiiii kalendas may. otto, ein sun otto vnd ir vill hasseten
inn vnd mocht im doch nicht widersten. wie sobießlaus, hertzog, streyt ottonem tottende. sand wentzeßlaus ward gesehen
anno domini xi c vnd xxvi jar der vorgenant sobießlaus, ein
furst des reichs tzu behemen, kome gen merhern vnd
ab setzt ottonem vnd bestetiget wratißlaum auf sein veterliche
erbe, vnd das teyl ottonis verwustet er. auch der otto kome
zu dem kunig lothario gein regenspurck vnd bracht in dartzu,
das er sammet ein starcke schar wider sobielaum, seinen
vettern, vnd eingingen miteinander gen behemen bey dem marck
genant chlumeck. bey welcher stat sobießlaus, ein furste
tzu behemen, was berayt vnd nyderschlug funf hundert
von den pesten des kunges on das gemein volck, vnd do
selbst ward otto getott. aber von dem teyl sobießlay sein
newr drey getottet worden. auch wart gesagt dem romischen
kunig vnd seinen fluchtigen, das sanctus wentzelauss
wer gesehen worden in dem streyt auf eynem weyssen pferd, gar
von edeln weys gekleydet streytende fur dy sein, habende
an seinem spere dy phanen sancti adalberti. do wider keret
sobießlaus mit den seinen frolichen. darnach steffannus,
kunck, vnd sobießlaus vber eyn komen vnd hyelten fryde.
als sobießlaus widerkeret, do name er sein enicklein wratyßlaum,
sun odalrici, furende in in das schloss donyn. dar nach
nach dreyen moned in das slos iaromyr mit herten warnungen,
darnach lies inn ledig. auch zu der zeyt das slos
pirzimda, anders geheyssen pfrimburck, vnd dye stat
tachaw wart wider volbrach von newen. gleycherweyse
rzip auf dem perge, dy do lang zerstoret was; der vorgesprochen
sobießlaus widerpawet die kirchen, dy do weyhett
der byschoue heinricus tzu olomuntz. anno domini xi c vnd
xxcii sobießlaus vnd kung lotharius sein versunet vnd
miteinander besassen dy stat amberck, noch der nuremberger
cronicken, vnd das gantz beyern lant vntz bys ann dy
tunaw verwusten sy mit antzunden vnd auspuckten das volck
wol x gantz wochen, vnd darnach abkerten sy wyder. wie sobießlaus ward ein gevatter lothary, vnd sobießlaus wider pawet die kirchen sancti petri
anno domini xi c vnd xxviii jare der kungk lotharius
hub den sun sobießlay aus der tawf am ostertag
vnd einleget im den namen wladyßlaus vnd willen des
grauen wigwerti verleyh dem getawften kinde dy anfallung
der lehengutter desselben weygwerti in der gegenwurtigkeit
der fursten von sachsen. auch darnach sobießlaus kom tzu
hylfe dem kunig lothario wider conradum, welchen dye
tzeyt etlich fursten erwelten in hass lothary, vnd nach vil
grossen handelung widerkeret mit eren. darnach verschloss
sobießlaus conradum in dem sloss wyssegraden vnd gleicherweyse
sobießlaum vnd brzetißlaum in dem sloss donyn, conrady
sune. anno domini xi c vnd xxix jar sobießlaus
begreyf aber den vorgedachten wratißlaum, sun des vorgesprochen
odalrici, vnd sendet in in das ellend. auch das schloss
glatz yst wider gepawet worden. auch sobießlaus
wider newet dy kirchen sancti petri wyssegradenn, dy vor tzeyten
wratyßlaus, sein vater, gestyft het, vnd hing in sy
ein kron, dy do wug xii marck goldes vnd lxxx
marck sylbers vnd tzyrte den estrych mit polyrten steynen
vnd widervernewet den kreutzganck vnd dy anndern
gepewe etc. wie sobießlaus tottet dy, die in ueruolgten vnd totten wolten
anno domini xi c vnd xxxi jar der meinhardus, byschoue
zu brag, ging gen iherusalem, vnd sobießlaus
ging mit eyner schare tzu dem romischen kunig lotharum
gein regenspurck vnd macht ein weck durch das wasser
resen; er kawm entran, das er nicht ertranck. aldo von
pete des kunges tzu brach er tzweyntzig warnung den bayren,
darnach widerkeret in das sloss glatz, getzyrt mit
vill grafeschaft. auch wolt er gein merhern, aldo vand
er tzwen seiner dyener, dy in totten wolten; den eynen begreyf
er, dem anndern nachuolgt er mit den jaghunden
als lang, bys er inn begreyf. sye bekanten, das sie
weren dyner miroslay, sun des grauen johannis, vnd
seines jungern pruders strziesmir, vnd waren gesantt
zu totten sobieslaum. do das sobießlaus horet, er nam den myroßlaum
vnd den strzießlaum gefangen in das sloss wyssegraden
vnd tzum letzten in der angesicht seiner hern was er forschen
von inn die sach eins sulchen grossen lasters. er innen
wart das verrethnuss auß geflossen aus schickung breztißlay,
seins enickleins, vnd des pyschofs meinhardi, auch bosyconis,
seins capplano, - all von dem geschlecht wrssouicenn. sobießlaus
aus gedichtem vrteyl seiner was er peynigen
mit vill marter, myroßlaum vnd striziesmir tottende sygeslich,
dy andern tzwenn, auch enycklein worssouicenn, krziuosud,
wetzemyl vnd heinricum, lies er enthaubten, vnd aus aygenschaft
des tewfels was gegenwurtig der genant capplan bozeck,
welcher gefangen, gekerkert ewigklich. das geschach ix
kalendas iuny. in dem iar in kalendas iuny brzetißlaus ward
verplendet in seynen gesprochen lastern, wratyßlaus, ein sun odalrici,
wart erlost von dem kerker. anno domini xi c xxxi
sobießlaus bawet dy stat mysa, anders genant strzebro. er
bawet bey dem wasser nyzz dy stat zhorelytz, eins anndern
namen iorlytz, das do vor het den namen drebnaw. als
meinhardus kom von iherusalem, er ward geantwort dem
byschoue uon babemberg vnd dem ertzpyschoue tzu meintz. wie sobießlaus was pey lothario auf dem hof zu bamberg als sand gothart was zu fulden
anno domini xi c vnd xxxii jare lotharius het eynenn
houe zu babemberg, darbey was sobießlaus. sanctus
gothardus grunet in der zeyt in der kirchen fulden, vnd lotharius
verwase rom, sobießlauus sendet zu hylf iaromyr
mit ccc außrwelt rytter. wratyßlaus dy tochter rassie des
kungs nam tzu eyner hawsfrawen. auch sobießlaus mit den
seinen flohe er gein vngern vnd den hertzogen boleßlaum
von bolen vnd steyg abe mit dem here gein polen vntz
biss ann dy stat wladyßlauienn, dy tzu tewtsch wirt genant
leschaw, die selben verwustet er, vnd do er vberwunden het
die veinde, do wider keret er wider mit grossem raub. anno
domini xi c vnd xxxiii jare sobießlaus mit seiner schare ging wider
gein polen vnd wuste mer denn dreyhundert dorffer
vnd ir vil gefangen, het er widergekeret vnd kom do aber
gein vnngern vnd erloset den kunck von seinen veindenn.
auch der bischoue monhardus von dem laster im tzugelegt,
entschuldigt sich von der verrethnuss wegen vor dem
ertzpyschoue vonn meyntz. anno domini xi c xxxiiii iare
sobießlaus sammet behemen vnd merhern vnd tzoch gein polen
vnd wustet das vntz bis an das wasser odera mitt
dem swert, rawbe vnd antzundung begernde des landes.
vnd als sy begangen hetten vill scheden, sy wyderkerten
mit vill rauben. auch conradus, der margraue tzu merhern,
ein her znoymen, nam tzu weyb die swester bele,
des kunges tzu vngern; das schuf sobießlaus. der byschoue
tzu prag starb; der begraben ward in die kirchen zu brag.
dem nachuolgte johannes, brobst wyssegradensis. wie yohannes, brobst wyssegradenn, ward bestetigt zu eynem byschoue zu brag von dem keyser lotharium
anno domini xi c xxxv iare ward bestetigt johannes
durch den keyser zu eynem byschoue vnd wart geweyhet
durch den ertzpyschoue von meintz. vnd ward auch geoffenwart
nonas marcy ein vngewonlich tzaychen in der sunen:
dy sunne wart von allen ansehenden gesehen als drey sunnen
biss in dy xi tzeyt des tags. vnd der keyser beruft
sobießlaum vnd den hertzogen von bolen boleßla vnd wolt
sy versunnen. er schuf nicht, denn das er fridlich tag tzwischen
inn schickt, vnd widerkereten.
anno domini xi c vnd
xxxvi als lotharius gen rome zohe, do sante sobießlauss
im tzu hylf ein schare mit seinem enycklein wladyßlao, wider
geruft von dem ellend. anno domini xi c vnd xxxvii jare bela,
der kunck vonn vngernn, allein kom in den gemercken des vnngerlandes
mit dem sobießlao, vnd do der fryd bestetiget wart,
sobießlaus tzohe gen olomuntz, beging er dy ostern. darnach
sobießlaus mit boleßlao in dem sloss glatz behielten
dy tage des gelubdes, hin geworfen all veintschaft,
wider wurden eintrechtig. auch starb der keyser lotharius vnd
ligt begraben tzu brawenswick etc. noch dem todt lothary conradus ward romischer kunck
anno domini xi c vnd xxxviii iare conradus eintrechtigklich
wart aufgenummen tzu eym romischen kung. sobießlaus
ging zu im in seinen houe tzu bamberg, dar vonn das
im wladyßlaus, sein sun, nach volgte in dem reych behemen, das
behyelt er vnd do er widerkeret gein behemen in das sloss
satzka vnd vmb dye geschehen verleyhung newlich vonn
dem nachuolgen wladyßlay bestetiget wart mit sicherheytt
des keysers vnd der freyen hern des reyches behemen. auch sobießlaus
gab sein tochter genant maria zu eynem eelichen weyb
dem lewpoldo, margraue zu osterrich, vnd beging dye
wirtschaft in der stat olomuntz. anno domini xi c vnd xxxix
iare der sobießlaus dy versatzten slosser widerloset er
von dem weybe des grauen wigwerti. der do wonende
was in eym walde mit seiner schar, sein vntergangen uon dem
wehen des windes, das dy bawmen zusamen vylen, wol
syben von den seinen der manhaftigisten. auch wart gepawet
das closter syloenn. auch conradus, romischer kunig,
nam tzu der ee dy tochter bele, des kunges von vnngernn,
in gegenwurtigkeyt sobießlay. auch conradus, romischer
kunig - vnd dy sachsen widerstunden im - vnd gesterckt wart
mit macht sobyeßlay vnd machte sy vnttertenig. auch
johannes, byschoue tzu brag, voll gutter werck, vnd starb
vnd wart begraben in der bystumlichen kirchen etc. nach dem todt iohannis, ein byschoue; vnd ward nach im erwelt otto
anno domini xi c vnd xl iar syluester, abt sazauienn,
wart auf genummen durch dy erwelung tzu eim byschoue.
aber er nit wart bestetiget, wann er widerte sich auftzunemen
das bystum. sobießlaus tzohe in das land cuyauienn,
das er lange zeyt von den bolen het gehabt, vnd
in seinen enden bawet er dy stat costan. vnd ward berurt
mit den febres aldo vnd endet sein leben vnd bepfalhe sein
sel dem allerhochsten xvi kalendas marcy, erlich begrabenn
in der kirchen wyssegraden. er lies noch im drey sun: sobießlaum,
odalricum vnd wentzeßlaum. der sobießlaus regyrt
das reich weyßlich vnd mechtigklich vil iare. auch verschyde
die hawsfrawe des genanten sobießlay. darnach wart otto
zu byschoue zw prag, der brobst, vii kalendas marcy.
do nu
verschyden was sobießlaus, do ward aufgenomen wladyslaus
zu einem kunge vnd tzohe tzu dem romischen kunig
conrado gein babemberg, welchs swester, genant gedruda, het
der selb wladißlaus zw eyner hawsfrawen, vnd ward ge
frolich wyderkerend etc. nach dem todt sobießlay wurd erwelt wladyßlaus tzu kung
anno domini xi c vnd xli iar wladyßlaus wider ruft
ottonem, seynen gepornen frewnt, sun ottonis, der im streyt
getottet wart, der do in rewssenn ellend gelyden hett, in der
gegenwurtigkeyt heinrici, byschofs zu olomuntz, der anders geheyssen
wirt sdiko, vnd das lant olomuntzen, das sein vater
bozlich verloren hett, daß gab er im vnd das selb landt. der selb
heinricus was grosser geystlichkeyt vnd rates als den
leren seine werck. wann dy kirchen tzu olomuntz, des heyligen
wentzelay, dy do angehaben wart von den fursten,
volpracht er seligklich. er verandert auch dy von der kirchen
des heyligen sandt peters, mit laub des babstes innocency,
vnd machte eyn bystumliche kirche vnd tzyret sy
mit eym guldein rationall mit gar kostperlichen crewtz, das er
mit im bracht von yherusalem, gab er ein groß teyl. zu
iherusalem nam er an sych den habith vnd dy regel sancti
augustini, dy do gesatzt was vntter den heyligen appostelen.
darnach er mitsampt dem wladyßlao bawet das
closter, gedrude, des ordens premonstratenn auf dem perge
strahaw, welchen er nennet syon. auch ein ander
closter desselben ordens styftet er in lewtomyßl, welchs
er hies oliueti, das erhaben yst zu einer bystumlichen kirchen
zu den zeyten karel, des romischen reychs keyser vnd
des kunges tzu behemen, der das vordert durch den babst clementem
des vierden. des erster byschoue was iohannes, eyn
bruder desselben ordens, der do ruet doselbst seligklichen etc. wie conradus margraue begert betrigentlich ze gewynnen das reich behemen
anno domini xi c vnd xlii der wdalyßlaus junck was ann
den jaren, tzeytig an den synnen beschirmt vnd regiert
fursichtigklich alle gescheft des reichs nach den reten des
sdikonis, byschofs in merhern, vnd watzeßlay, panerhernn
des reichs, vnd etzlich edelen vnd mechtig des reichs. dy
do heten dy pesten vnd nutzten lehen vnd ampt des reichs
vnd merckten, das sy nicht mochten in geschickenn in behemen
all dinck zu geuallen nach irem willen, vnd reytzten
krig vnd hass wider wladyßlaum vnd gedachten betrieglich,
das conradus, margraf zu merhern vor wirt dem reich,
vnd abgesetzt wurd wladyßlaus furwar. welchem conrado,
dem ottonem, welchem wladyßlaus wider geben het sein erbe
olmuntz vnd vntterweysten gleycherweyse dem hertzogthum. auch
wratyßlaus, wladyßlaus, sun sobießlay, welch mit namen
wratyßlaus, wladyßlaus, spitigneus vnd lewpoldus,
zu der tzeyt, wie wol sy waren ellend darbende, gewisser
hertzogthum, doch sy anhangende waren dem conrado
durch verleytung der edlen wyder wladyßlaum. do er
das volkumenlich erkennet, er sendet sein poten tzu ottonem,
das er gedechtig wer der gutigkeyt vnd genaden, dy im
newlich geschehen sein mit dem widergeben des hertzogthumes
olmuntz, vnd sych nicht zufuget betriegenlichen verleytungen.
des andern teyles aber, wie wol er im das gelobt
het, er vergas des gelubdes vnd leyhe dem conrado
hylf. als conradus gesammet hett ein starckes her, er wustet
das landt behemen vm vnd vmb, wladyßlaus entgegen kom
im mitten in behemen mit den seinen an dem berg wysoka
vii kalendas may. beydenthalb gemacht spitzen des streytes,
etzlich nyder gestreyd, die gewundet, dy gefangen, die jemerlich
getottet. zum dem letzten, do beydenthalb groß manschlacht
geschahen, do ward geendet der streyt. wladyßlaus mit heren
heinrichen bischoue vnd dy vber beleybende tzugen gen
prag vnd mit rate ir vill der getrewen mit seynem bruder
theobaldo mit gerdruden, seiner hausfrawen, er begert tzu samen
ein grosse schar; er sendet einen anndern pruder heinricum
gein rewssen, er selbst zohe mit dem grauen weßlyßlao, der
von kintheyt mit im ertzogen wart, vnd mit heinrico, dem
byschoue, tzu dem kung conrado pyttende hylfe wider dy
veind. vnder des conradus margraue vberviel dy stat
brag, aber theobaldus, ein pruder wladyßlay, beleybe tzu
beschyrmen dy stat vnd mit den aller sterksten mannen
vberviel er dy veinde vnd tottet ir vill vnd beschyrmett
dy stat. der kunck conradus was genuck thun der gepete
des hertzogen wladyßlay zuuertreyben sein veinde vnd sammet
vil schar vnd bewegt dy kunglichen slos wider
brag. das erhort conradus margraue vnd sammet vill schutzen,
die liessen fewrein pfeyl inn dy stat, welcher eyner
kom in dy pystumliche kirchen vnd antzundt dy; do verpran
ein grosser schatz vnd von grundt vmbgekert. in welcher
alle heyligthum denn allein ludmille sein vertzeret
worden von dem fewer. von sulcher grawsamkeyt vil priester,
leyen vnd closterfrawen des vorgenanten closters liessen
ire aygen vnd verpurgen sich in holer vnd welde des velsygen
perges vnd peyten des aufhorens. der kunck conradus
macht wladyßlauo ein weck seynes einganges vnd
einging behemen mechtigklich. conradus margraf meynt
im entgegen zu kumen sendende speher, wie gross
ir schar wer, ob er in mocht widersteen, vnd sendet gein
dem sloss plsen; die sahen das ir here dyser grossen menig
nicht mocht widersteen, sagende irem hern. also conradus
margraue gab die fluchte bey der nacht. also kom der konradus
kunigk gein wyssegraden, vnd nymant widerstund im, vnd
ward processenlich von dem volck enpfangen an dem heyligen
pfintztag, vnd wart geeret vonn syner swester
gerdrude vnd von seinem swager wladyßlao. des jars starbe wertberg, hawsfrawe borzywoy etc. wladyßlaus verwustet merhern; pfeffin wurden verpoten; innocencius starb
anno domini xi c vnd xliii iar wladyßlaus nicht uergas
zu rechen das vnrecht vnd mit einer schar zohe wider
conradum, margrauen von merhern, vnd wuste das vnd auch
das gantz lant wratißlay vnd ottonis mit antzundung vnd
rauben, dy do vntzellichen waren, wider keret ger gein behemen.
des jares der legat des pebstlichen stules schyd dy dorf
briester von den weybern, der sy tzu der tzeyt gemenigklich geprauchten.
auch das haubt des heyligen byschofs vnd mertrers,
vnd sein hern hemd wentzeßlay ward gefunden in der
kirchen prag. vormals kalendas aprilis auch ward geweyhet
in der selben kirchen. auch babst innocentius starb saligklich.
anno domini xi c xliiii iar der furst otto mit wratyßlao erkanten
dye vnrecht thete wider wladyßlaum vnd verliessen
dy irsall conradi margraf; heinrich byschoue erwarbe in genad
vmb vladyßlaum, sy wider brachten ire lant wie wol ir
vil gewust wurden. anno domini xi c xlv iare heinrich byschoue
von innigkeyt wegen mit ottone, fursten zu olomuntz, tzohe
gein rom; conradus margraue kom zu im vntter eyner gestalt
des frydes pittende als von genade wladyßlay, aber in der
ersten styl der nacht arbeyt tzu totten oder tzu vahen den byschoue
mit seyner geselleschaft. sunder er loschte vntter eim bawmen
mit grossenn frost vnd der dyener byschoue heinrichs
peyniget er vnd raubet alle dinck vnd antzundet dye
herberg vnd tzohe von dannen. aber der byschoue wart gefunden
von seiner bawren eym vnd gefurt in leutomisl. do das wladyßlaus
erhort, er leyd gros smertzen vber das vnrecht. er
hies inn furen gen prag vnd engegen kom zu seynem ratt,
als palt er kom. anno domini xi c vnd xlv iar der
genant bischoue ret wladyßlao vnd ging gein rom furlegent
dem babst ewgenio die clag vnd behielt brieue von dem vnd
kom wider vnd liess offenlich verkunden den conradum margrafen
in den pan. vnd wladyßlaus sammet ein starcke samung vnd
kom in das lant conrady vnd verwustet
das mit antzunden des fewres vnd besas das vest slos
snoyem vnd ir vill in dem sloss gefangen verdurben. dar
nach tzoch conradus, margraf tzu dem romischen kunig vnd
von sein pet vnd der anndern yst im geuolgt genad des hertzogen wladyßlay etc. es geschach ein grosse merfart, do tzoch wladyßlaus auch gein rom vnd gein iherusalem.
anno domini xi c vnd xlvii tzu der beschirmung der kirchen
tzu iherusalem geschach wider den kunig von babilon
die walfart der crysten, tzu welchen kunig vnd
fursten fluhen tzu. welches wladyßlaus erhort mit seinem
bruder, hertzog heinrichen, vnd mit sein vettern spitingneo
vnd vill seiner edelen, vnd lies dem hertzogthum theobaldum,
was streytende wider dy heyden, an sich genumen das gepredigt
crewtz, der furst theobaldus was peynigen dy schacher
der kirchen vnd dy vntterdrucker der armen mit mancherley
bein vnd beschutzet seligklich das lant im enpfolhen uon
seinem pruder. vntter des sobießlaus, ellend in tewtschen
landen, erhort, das sein vetter, hertzog wladyßlaus, weg
getzogen wer, eyn ging behemen im tzu lockende ir vil mit
suessen worten vnd gelubden, vnd versuchet tzu haben das
hertzogthum tzu behemen, welchen theobaldus furt gefangen
gen prag vnd wart geben der kerkerlichen warnung vntz
biss zu der zukunft des hertzogen wladyßlay. als wladyßlaus kom, do starb byschoue otto
anno domini xi c vnd xlviii iare der romisch kunick conradus
vnd ludewicus, kunig von franckrich, von den landen
wyderkerten des iares, als nu wladyßlaus het gehandelt
ein frewntliche kuntschaft mit dem kunig von kriechen
vnd kom do heym vnd gab seynen aydem gefangen,
dem spitingneo, seinem vettern vmb etlicher vbertretung
wegen vnd kom gein prag vnd ward enpfangen mit frewden.
auch des iares verschyd otto, vi ydus iuly, darnach
ward aufgenumen danyel ii kalendary february. anno
domini xi c vnd xlviiii iar wladyßlaus, hertzog tzu polen, sammet
gar ein grosse menig der sarracener vnd der rewssen vnd
besas dy stat bosnam seynes pruders boleßlay, welchen der
boleßlaus mit seinem pruder meßkone vnderstryten dy heyden
vnd dy rewssen vnd vberwand aber wladyßlaus mit
rate wladyßlay zw behemen yst tzu gangen tzu dem romischen
kunge vnd fordert hylfe. zu des pete conradus, romischer
kunck, mit wladyßlao, hertzoge zu polen, darnach einginge
polen, vnd do dy fursten empfunden sein tzukunft,
do senften sy sein gemutt mit gelt, auch gelobten sy beraytt
zu seyn seinen gepoten, vnd darumb conradus kunck wurckt
leichtigklich mit dem ellenden wladyßlao, hertzogen tzu
polen, vnd wider kom in sein vaterlantt. anno domini xi c
l iar sobyeßlaus wolt totten bey nacht den burghern bernhardum
vnd sties inn in den vntter kerker des thurn vnd
yst entgangen aus dem kerker przimda mit hilfe seiner guner. heinricus byschoue vnd gerdrudis, die sturben
anno domini xi c li iar heinricus oder sdiko byschoue
vii kalendas iuly starb. noch begerung gelegt in das closter
genant perck syon, anders genant strahow. auch
starb gerdrudis, hawsfraw bladyßlay, swester des kungs
conradi, in dem selbigen closter begraben. als nu wladißlaus
wytib wart, er gab zu vntterweysen sein sun adalberthum
vnd sein tochter agneten dem buchstaben, den sun
gab er auf den perck syon, dy tochter in doyan. adalbertus
in vergen der tag yst worden probste tzu melnitzen
vnd darnach byschoue tzu saltzburg vnd behielt dy wirdigkeyt
beyde tzu den tzeyten wladißlay; auch der wladißlaus
die eltern tzwen sun fridericum vnd swatopluck tzu
schatzte der ritterschaft, welche beyde namen tzwo swester,
tochter des kunges von vngern, elichen. anno domini
xi c vnd lii iar der graue hroz ginge gen iherusalem
vnd pracht dauon ein costperliche casel mit vil gaben, welche
heinricus byschoue, do er sterben wolt, hies im dy senden;
vnd kom wider seligklich desselben jares etc. wladyßlaus nam ein ander hausfrawen. auch starb conradus, der romisch kungk
anno domini xi c vnd liii iar wladyßlaus tzusaget im eelichen
judytham, ein swester ludwici, lantgrauen tzu thuringen,
mit rate des byschofs danyelis vnd der annderen seines landes.
anno domini xi c liiii conradus, romisch kung, starb; do
wart erwelt frydericus, sein vetter, hertzog tzu swoben, welcher
do het sein hove zu merspurck allen fursten vnd hertzogenn;
tzu behemen tzu welchem vladyßlaus sendet den danyelem,
byschoue tzu prag, vnd der byschoue vand aldo den hertzogen
odalricum, ein sun sobießlay, vnd furt inn mit im gein behemen.
welchem ward geschenckt das slos hradeck, gelegenn
enhalb des wassers albea. anno domini xi c vnd liiii iar
der genant hertzog vdalricus empflohe mit den seinen geynn
bolen. auch wart aufgenumen der hertzog wladyßlaus
von dem kung frydrich in grosse genad etc. kungk frydrich zoch gein rom vnd ward keyser
anno domini xi c vnd lvi iar fridericus, der romisch kunig
sammet ein vberflussyge menig der fursten vnd ritter,
vnd zugen gein rome zu dem babst adrianum, das er erhohet
wurde zu einem keyser; von welchen die von bern vorderten
gelt vnd hynderten seine werck. aus welchen dar
nach er tzu im ruften der mechtigsten xii vnd hing sy ann
den galgen vnd kom gein rom vnd wart gekronet zw
eynem keyser durch den babst adrianum. do warn im auch
widersteen die romer vnd dye von meylant, dy vberwant er
mit streyt vnd wider keret tzu seynem vaterlande ewigklich
vnd seligklich. anno domini xi c vnd lvii iare der keyser
frydricus aus ruffet einen houe tzu wurtzpurck vmb pfingsten
vnd fuget im tzu der ee beatryx, ein tochter des hertzogen
von burgundia. auf der hochzeyt was der hertzog
wladyßlaus, der geruffet ward durch den keyser, an welch
gehandelt vnd beschlossen wart durch den keyser vnd den byschoue
danyel vnd mit dem brobst geruasio wyssegraden, wer es, das
wladyßlaus tzuge mit seyner aygen person mit dem keyser wider
die von meylandt, so tzyret in der keyser mit eyner kuniglichen
krone vnd zu eyner merung seiner eren gelobt er inn zu geben
dy stat vnd das sloss budyssin mit seiner marck. wladyßlaus gelobt
das tzu thun; noch den hochzeyten wider keret gein behemen.
auch yst wider geruft worden gein behemen aus dem ellend hertzog
spytingneus, ein sun borzywoy des anndern, vnd yst verschyden seligklich etc. byschoue yohannes von merhern starb, do ward erwelt apt yohannes
anno domini xi c vnd lviii iar keyser frydrich was sich erparmen
des ellenden wladyßlay vnd seyn swester, dy im redtlich
wart tzugefuget vmb dy widerpringung des hertzogthumes,
beraytet er schar vnd ging ein polen, welches er wustet
grawsamklich. dy fursten aus polen mochten im nicht wydersteen,
mittelnde des wladyßlay, hertzogen tzu behemen, nachuolgen
sy die genade des keysers vnd theten ir eyde vnd fur das
genuck thun gelobten sy tzu senden dem keyser tzu hylf dreyhundert
gewappent ritter. auch danyel, byschoue tzu prag, in botschaft
wart gesandt zu dem kunig vonn vnngern inn byttende
vmb rytterschaft, dy do mit macht komen wider dye von meylant.
do erwarb er v c heyden vnd wider keret mit gaben.
auch iohannes, der acht byschoue in merhern, starbe seligklichenn;
do ward erwelt dragon, ein capplan des hertzogen wladyßlay,
aber in eyner kurtzen tzeyt merckende dy byschouelychen purdenn
wydert er sich des. aber otto, hertzog tzu merhern, erbelt heren
hansen, apt luthomislen an sand michels tag, welchen mit im furt
daniel byschoue pringende die botschaft der vnngern mit
im gein wurtzpurck byttende den keyser vmb becleydunge
des byschofs iohannis. der keyser nam auf der genemen
bete des hertzogs tzu behemen vnd des byschofs danyelis vnd
kleydet den erwelten iohannem mit kuniglichen kleydern
vnd sendet den tzu weyhen dem hern arnoldo, ertzpyschoue
tzu meintz mit botschaft vnd mit brieuen, der dy tzeyt
was tzu erdfurt. also wart iohannes erwelet vnd geweyhet
zu byschoue seiner schar vnd der kirchen olmuntz, welcher aufgenumen
wart erlich vnd gesatzt auf das bysthum. wladyßlaus ward gekront von keyser fridrichen
anno domini xi c vnd lix iar wladyßlaus kom gen regenspurck
zu dem houe des keysers, dartzu vill fursten geruft
waren. also handelnde wyder dy wydercleffischen dem reich,
dy von meylant, tzu welchen gemenigklich all fursten gelobten
sie dem keyser den dinst. auch wladyßlaus was berayt
mit macht mit den seinen, welchs der keyser aller genemlichst
aufnam vnd von aller geystlichen vnd werentlichen rat erweler
vnd der andern fursten des romischen reichs zeichnet
er erwirdigklich mit der kuniglichen krone vnd tytel den wladyßlaum
zu eyner gleychnuss seins annhern pruder, etwann
wratißlay, des ersten kunges tzu behemen iii ydus january.
von der tzeyt des ersten kunges von tzwitrechtigkeyt der krig
ytzund tzwyschen den geprudern ytzunt tzwischen den geswystretkinden
was keyner geprauchen der kuniglichen tzyrung
vntz byss an den wladyßlaum. darumb sich frewten dy fursten,
dy edln vnd banerhern des landes tzu behemen, vnd dye
priesterlich ordenung mitsampt seinem byschoue, vnd tzu eyner
ewigen getzeucknis eyner solchen erhebung gab der keyser
dem wladyßlao, kunig zu behemen, vnd seinen nachkumenden
kungen tzu behemen ein solch freyheyt, das sy geweicht
sollen werden von dem byschoue tzu prag vnd olomuntz,
oder von ir eynem, vnd getzyret mit der kuniglichen kron. dar
vmb tzu der tzeyt von der edelheyt wegen der keyserlichen
guldein kron vnd sein geheyssen die kuniglich cron zirkel
von den gotlichen keysern, als denn leret dy freyheyt, dy
do verschryben wirt in der weyse etc.:
in dem namen der heyligen vnd vnteyllichen dryualtigkeytt.
frydrich, keyser vnd merer des romischen reychs, von gunender
gotlichen gutigkeyt. wenn wir beweget werden tzu wurcken
das gut, beyde in dem gesetze der naturen vnd auch
in dem geschryben, zu allen, besunderlich tzu den dye
do vns beysteen in dem dinst des keyserlichen reichs vnd dem
gemaynen nutz mit eynem waren rat vnd mit einem vntreglichen
vleyss der arbeyt vnd zu manigueltigen die ere des
reychs erkennen gar gestrengklich, thw wir tzu wyssen allen
geschichten der veinde, vnd dy sich widersetzen allen schedenn,
mit besunder freyheyt der ere, das er von den lonem der tugent
vnd von der kron der ere, oder glorien sollen nicht mißtrauen,
dy do redtlich gestryten haben hiervmb. so wysse bayde,
das gegenwurtig allter vnd das nachkumen aller vnnßr getrawen
gottes vnd vnnßs reichs, wie das wir wladyßlao, dem durchleuchtigsten
vnd gestrengsten hertzogen tzu behemen, verlyhen
haben tzu tragen den zirckel tzu dem tzeychen des dynstes vnd
der ynnigkeyt, vnd dy edlen verdyenen der ere beyde sein vnd
aller behemen mit dem sein anhere vnd sein ander vorgepornen
hertzogen tzu behemen haben vor erschynen den anndern
hertzogen mit der gabe der keyserlichen vbertrefflichkeyt,
vnd erkennen durch inn allein, seinen nachkumen ewygklich,
vnd also setzen wir mit eynem vntzerprechlichem gepot, das
es sich tzympt dem vorgenanten wladyßlao, hertzog zu behemen
tzu tragen dy kron, den zyrkel, als zu den zeyten, als wir
tragen dy kron vnd das dyadem der glorien, als mit namen
am crystag zw ostern, tzu pfingsten vnd furpas in den heyligen
tagen als an sandt wentzeßlaus tag vnd an sandt
adalbertus tag, von des wegen, das do geert werdenn
durch die heyligkeyt mit grosser wirdigkeyt vnd heyligkeyt
ir haubthern. also den vnnser erwirdigung vnd auf
setzung vnnser kron sullen nicht geschehen newr allein
durch der hende der ertzpyschoue vnd der byschoue, also wirt
auch auf gesatzt der tzyrkel oder ring dem vorgenanten hertzog
wladyßlao von keynem menschen newr allein vonn
vnnßern lieben danyel, erwirdigen byschoue tzu brag,
vnd iohanne, byschoue tzu olomuntz, oder von iren nachkumen
vnd ob villeycht der von olmuntz nicht do wer, so
mag der von prag vmb den stull vnd vmb dye vbertreflichisten
weser der wirdigkeit, ir beyder, vnd zu gleicher
weyse thu das der von olmuntz, ist der von brag nicht gegennwertig.
tzu dem tzugeben wir vnd verleyhen dem vorgesprochen
hertzogen zu behemen den tzins von dem lande zu polen,
den do sein vorfaren, hertzog tzu behemen, in den vergangen tzeyten
pflagen tzu nemen von den polen. vnd das dy gabe vnd
dy bestetigung dem obgenanten hertzogen wladyßlao, vnnßerm
allerliebsten, vnd seinen nachkumenden, beleyb alle tzeyt
stett vnd vnuersert. so haben wir geheyssen dauon schreyben
dysen gegenwurtigen briefe vnd betzeichnen mit vnßerm sygill
vnd tzugefuget vnstreflich tzeugen der namen sein hie: eberhardus,
ertzpyschoue zu saltzpurck, boemannus, ertzpyschoue tzu magdeburg,
heinricus, byschoue tzu regenspurck, eberhardus, byschoue
tzu bamberg, conradus, byschoue tzu bassaw, otto, byschoue
zu freysingen, danyel, byschoue tzu prag, heinricus, hertzog
tzu osterrich, frydricus hertzog tzu swoben, ludwicus, lantgraue
tzu duringen, adalbertus, margraue tzu sachsen, otto,
margraue in meichsen, otto vnd frydricus, pfaltzgrauen. das
tzeychen des vnuberwintlichsten hern frydrichs, des romischen
keysers. der geben yst tzu regenspurck xv kalendas february
indiction v nach cristi gepurt millesimo centesimo et
quinquagesimo septimo, vnd in dem sechsten iar vnnßs reichs,
aber vnnserer keyserlichen herschung in dem dritten jare etc.
furwar der kunck wladyßlaus sich mit den seinen in grosser
ritterschaft tzu des widersteung der von maylant vnd gelobt
vntzweyfelich tzu tzogen. do das hort dy keyserlich riterschaft,
sy frewet sich des, welchs also volbracht ward, do keret
wladyßlaus wider gein brag, vnd do wart geoffembart
gemeynigklich allen fursten, grauen vnd edlen auf dem
genanten hof in der stat brag, das der kung mit seyner person
wolt zyhen wyder den von meylandt. das mysseuiel
etzlichen edelen, vnd legten ein den ratt dem byschoue danyeli
vnd sprachen, das das wer ausgangen on irn ratt.
seyt eins mals, das nichtz nicht tauget, das do gewurckt
wirt, newr allein, das do bewert wirt mit gunst
aller alten. furwar der kunck sweyg vnd merckt das vnd von
nymantz rat, sunder er legt das ein tzu der tzeyt, seynem aygen
willen. vnd do das erhorten dy behemen, do bereytteten
sy sich wider die von meylan vm vnd vmm wurde
gemacht dy wappen der edlen, auch vill von dem pofel namen
dy wappen vnd beraytten sich auf den weg, von wannen
den behemen wart gekundyget eyn erwirdyger houe vnd
tzu dem werck wurden erwelet bequeme rytter vnd dy
rosenuarben phanen des kungs herfur gingen, noch welch nachvolget
ein preyte menig ryter in harnasch. furwar geruasius,
brobst wyssegraden, vntterwand sich solcher arbeyt von
des kungs wegen. hier vmb gingen sy mitten durch regennspurck,
die schar, vnd namen do vntzelliche raube vnde
machten inn eynen weck mit den swerten vnd komen tzu
dem tewtschen gepirg vnd machten in einen weck mit den
swerten. vnd komen zu den einwonern des landes, sy
fluhen, vnd do ward durstigkeyt der speyse vnd des getrancks.
zu dem letzten, do komen sy doch zu dem perge pausanum,
noch vnnser sprach geheyssen potzen. do selbst wurden
sy wider erquick von dem getrancken, des ein genuge
do yst des gutten weins. darnach komen sy in das gepirg
der von trient vnd der von bryefen, vnd das gegeben wart
dy sicherheyt, do funden sy den aller pesten marck von essenden
dingen. dar nach tzu dem keyserlichen gepot machten
ein brucken mit schyffen vber dy etzysch vnd zugen gein
bern. vnd ob dem see bey vardam tzwischen den ollpawmen
slugen sy auf ire getzelt. aber dy vonn bern gaben dem
hern kunige vill geldes vnd paten, das er tzu puge seinen
getzelt wyder dy von brixsen, dy do tzusammen gelobt hetten
wider das romisch reych. er was bewegen dy schar wider
brixsen vnd do vand der kunck ebene velt vnd wolt
mercken das here, was sein sterck wer, vnd gepote seinen
ryttern sich tzu wappen vnd auch ging er vor wider siciam
vnd kome tzu den thoren, do hies er tzu den wappen sein
rytter, aber sy dorften nicht her auss geen, sunder sye beschyrmenten
allein die mawre. dar vmb die behemen nicht
ver von brixsen slugen auf ire getzelt vnd zerstorten
das gantz landt vnd namen eynen grossen raub. furwar
dy von brixsen merckten das vnd verkundeten es dem byschoue
danyeli, der do was mit dem kunige kumen, auf das
das sy inn der tzukunft danielis mochten behalten, durch
den ottonem cardinalem vnd sein rete dy genade des kaysers
vnd opferten dem romischen kunig gab, er gelobt das
tzu thun. do tzunehenet der keyser mit seinen scharen, do
im ytzund der kunig von behemen was vor kumen. in tzwayen
wochen, vnd ytzundt zerstoret was das gantz land
vmb brixsen. welchen der kunig von behemen entgegen
mit den seynen, vnd erfrewten sych all von der tzukunft
des keysers, der do gepote auf tzu slahen dy getzelt ob der
wasser oleam, das do nicht ver ligt von brixsen. aber
dy von brixsen waren inn grawen von eyner solchen
grossen schare, vnd von dem kunig von behemen wurden sy
aufgenommen in genad der keyserlichen mayestet, ydoch nicht
an die reychung der gaben; vnd gaben darnach burgenn
vnd gaben dy ayde wider tzu steen den von meylant, vnd
wolten ir hylfe dartzu thun. vnd also wurden bewegett
dy schar wider den von meylant vnd kom zu dem eynfressenden
fliessendem wasser aduam, do er nicht mocht geseyhen
vnd gab den dinst tzu gein. auch vand er, dy bruckenn
zerprochen waren vnd die von meylant, dy schussen wider
des keysers schare vnd schryren grawsamklich, sy tzu
schrecken, aber von brayte wegen des wassers mochten
sy nichtz geschaffenn vnd vber den bach, do dy bruck
was, do wart ein keyserliche merfart, vnd dy velt wurden
erfult mit der menig der rytter. sunder bey eynem vntterscheyd
eyner meyl do wurden auf geschlagen des wladyßlay, theobaldy
vnd danyelis getzelt, vnd do nu anderweyt tzusamen
komen zu im das volck von der tzugenummen speyse wegen,
bernhardus, ein sun sobießlay vnd odolen, ein sun srzis
von chisch, die gestrengen ritter, versuchten tzu finden den furt
des wassers vnd lies sich auf die floss vnd inn nachvolget
newr allein ein gesell. ytzund swimen sy, ytzund wurden gesehen
dy pfert ob inn, zum letzten, als es got wolt, komenn
sy tzu dem vffer. aber der drit, ir geselle, keret wider tzu dem
pach, vnd do wladyßlaus horet, das dy tzwen ritter hynuber
komen waren, es ward geschlagen, das streytperlich glocklein,
do wappenten sich dy behemen, vnd wladyßlaus vorging tzu
der rechten, die vornempsten mitten tzwischen dy fluss, also das
sy mit hylf gottes vber komen vnd vbervielen ir veinde, vnd
von beyden taylen ruften sy got, die behemen gesigten, vnd etlich
entrunen vnd ir vill wurden gefangen. wladyßlaus
gab dem odolenum vmb sein kunheyt, das er allein mit
eynem knecht der erste was vber das wasser, eyn edel wappen:
einen schylt scheynend mit eynem sylbrein schein, welchen
yst betzaychen der ploe strich den lauf des wassers vnde
ververbet adelich den schylt tzwerchs ab tzu steygen wyderr
werntlich uon dem obersten horn merklich. dy keyser schare
maynet tzu nehen den maylandischen, dy seinen zu hylfe,
aber do sy horten dy wunder der behemen, das sy ir widerwertig
nyder gelegt hetten, sy freweten sich wunndernde von eyner
solchen vbergevng des wassers, do floch der ander teyl der
veinde, sy frewten sych des syges vnd der raube, vnd wunsten
dy castell antzundende sy vnd dy dorfer. wladyßlaus
was kumen tzu der prucken des keysers vnd was sorgueltig
vmm dy widerpringung der prucken vnd tzu trugen nutze
tram beyd von der schare des keysers vnd des kunges, vnd
dy nacht verhyndert dy arbeyt, vnd der wladyßlaus mit
den seynen belyben an schlaf. do es nu tag wart, do man
arbeytet an der prucken, do wart verkundigt, das dy schare
der maylandyschen gesant wer zu wern das werck. darvmm
namen dy ritter ire wappen vnd aus dem anndern teyle
des wassers, do beleyb ein grossere schare mit dem rate
der verstanden in der kunst tzu streyten, do ging dye
schare herauss fur dy schlosser merckende, wie groz ir ritterschaft
wer, gleych wol wurden gesant ritter, die do entgegen luffen
dy maylandyschen, vnd angingen sy stercklich kerende sye
zu der flucht, vnd veruolgten sy, auch der behemen wurden
vil verwundet, vnd der zwont melnicenn wart getottet, vnde
der ritter begeret sich zu rechen vnd veruolgt dem toter vnd hieb
in entzwey mit dem swert. auch der anndern behemen wurden
vill gestreytet auf das ertrich, vnd wurden gehalten der edelen
lxx, vnd furten sy gefangen tzu irem kunig, vnd waren voller
frewden von der sygung wegen; welch der kunck gab der warnung
des keysers; vnd er yst anhangende den volbringenden werckenn
der prucken. do nu dy pruck volbracht wart, der keyser kom vber
das wasser zu hylf dem kungk. vnd etlich behemen wider bawten
ein ander prucken tzu dem werck der vbung irer riterschaft. vnd
do in peyden teylen wart ein gedreng der menschen, das dye pruck
vyel, do ertruncken vill behemen vnnd vnngern. daniel, als
er gehort hett dy vorgenanten sygung, er begert tzu erpieten
dem kunig eynen gutten dynst, er enpfalhe sich den verwuntenn
vnd gab inn geystlich wolluste vnd het mer dem heyl denn
der durstigkeyt vnd mit den papyen, dy den hern macht denn
marckt der essenden ding. welchen auch der weg die pruckenn
waren bekant, vnd gab sich tzu dem leger des hertzogen von
kernten, der do nam etzliche starcke warnung wider das schlos
treck an dem obern teyl des wassers, also wurckende als
sich denn dy schyckung der tzeyte het bey der nacht. aber des anndern
tages kom er tzu dem leger des hern kunigs. der kayser
vmb planckt zu hant das gar starck sloss trentz tzu
meylantt vnd vntter wenigen tagen gab er tzu behalten,
das den ryttern tzu gefangen. vnd auf den wege kome vntz
an dy stat lauda, die etwann pompeius het gepawt, vnd
dar ein setzet see rauber oder basser rauber, dy er vberwande
mit schyfflichem streyt, vnd hyes sy laudam, von dem fursten
lauda, der see rauber. also offennbarten dy vonn lauda
dem keyser ir durstigkeyt, dy sie gelyden haben von den von
maylant, vnd paten, das do getzelt wurden aufgeschlagen
mitten in der stat meylan, wan sy tzustoret altzumal
von grund auf lauda, vnd dy stet cumas, vnd ir eynwoner wyderprachten
sy in dy hilfe irs dynstz. vnd do nu der keyser mit
geschlagen getzelten in myttel der stat mercket ir zerstorung,
do auß scheyne er furbas wider dy von maylant. do er hort
dy innwoner der stat clagende mit seuftzenden stymmen vonn den
maylandyschen, vntter eynem geleyt zu dem houe des keysers
vnd vber dy dinck beweysten sy dem keyser eyn tzymliches
genuck thun. do dy fursten erhorten ir dyemutige worter vnd
das gelubde des genuckthuns, dy do ertzaygten die maylandyschen,
vnd begerten zu gein zu iren aygen gutternn,
vnd gaben einen rat, aufzunemen sy in genade. aber anßhelmus,
ertzpyschoue rauenatensis, sprach:< yst ewch nit wol bekant
dy listigkeyt der von meylant? wann sy giessen gar susse
wort vnd tragen ein bytters hertz. werde in wider gemessen
die maß, dy sie den anndern gemessen haben. hiervm, wen
sy zerstort haben dy freyen stet vnd die kirchen, so sullen
sy auch zerstort werden.> welches rat volget der keyser mit
seinen fursten vnd durch das hynwerfen seiner hantschuch noch
gewonheyt der alten keyser vnd kung bannet dy selben offenlich
vnd beweyset do bey, das sy ofembar veinde weren
des reichs. des nechsten tags tzwo meyl von meylant wurden
gelegert schare vnd mit reyten vor tzohe dy keyserlich ritterschaft
dy tzeyt. aber herckenbertus, feint des keyserss,
vil ritterschaft mit im nemende, vnd was vnwillig, das dy
behemen als grosse dinck theten, vnd tzohe vnd was streyten
mit den von meylant, vnd sass ab mit seinem tzeltner,
die andern kereten sych in dy flucht, er ward gefangen mit
dem marschalck vnd gelegt vntter dy feuchten erden vnd
tzu letzt miteinander grawsamklich getot vnd gemartert. vnd
der ritter genant diua ward gewundet ob dem wasser
aduam vnd aldo begraben. der keyser das horennde
mer wart bewegt in dem gemuthe vnd slug inn die von meylant,
das dy gantz berayt ritterschaft tzu eym tzeychen des keysers
entgegen liefen in wappen. do nu ensprang der ander
tag, do stelten sich die berayten schar vor meylant in gar bequeme
velde, zu dem streyt. also tzu dem ersten der ritterschaft
ladeuicus, ein pruder des keysers vnd pfaltzgraue bey rein vnd
durchscheynend mit der starcken ritterschaft, vordrat mit snellem
gang in die felde, der papiensium vnd der cremonensium, dy do stifter
waren einer solchen außrychtung; vnd das ander leger des
kunges conradi het der sun frydericus getzyrt mit der plumen
der iugent, hertzog von rotenpurck mit einer starckenn
ritterschaft, zu merung yst dem tzugefuget worden der margrafe
montiferati, der do het tzu eynem weyb die pasenn
des keysers, mit den von peren vnd brixsen vnd mit den
von montaw. dy dritten stat hielt wladyßlaus mit seim grossen
here. an der vierden stat legert sich heinricus, eynn
hertzog von osterrich, an der funften stat het der her, der
romischer keyser, sein leger, das sechst leger was von denn
beyren vnd den fursten des tewtschen landes, welchen vor
was der furst otto mit seinen prudern von regenspurck; furwar
dy sybent schar was gesammet aus der ritterschaft der tewtschen
vnd dy lampardyschen. dy vor ging vnd als vil
menig der scharen waren miteinander vorgeen wyder
dy pforten der maylandyschen genant romana vnd komen
tzu der selben, an alles hyndern furwar, dy maylandyschen
dorften nicht streyten vnd bewarten dy stat mit were der
waffen. der keyser außrackt dy getzelt fur dy genanten
pforten seynes grosseren heres, vnd der anndern fursten fur
dy anndern thor, das dy schloss vnd schar vnweget belyben
mercklich. der wladyßlaus gepot dy getzelt neher vor meylant
vnd mercket, was pforten im geviele tzu uerplanckenn,
vnd zu der ersten rytterschaft loduice, des keysers pruder, wart
gesetzet ein krencker, wann an dy pforten sand dyonisy der
von meylant, vnd legten daran irn vleys zu bestreyten,
aber vmb vespertzeyt sein sy aus gangen, auf das dass
sy pas mochten in dem harnasch, versuchten sy die streyt,
mit welchen der erste was gruenden in iugent, do lief entgegent
ein gestrenger ritter in der stercke seines volcks; vnd do geschahe
hin vnd her ein grawsamer streyt, do wurden geschlagen
die gar starcken ritter, nu die, vnd nu dye. vnd do das
merckt der vorgenant furste, das er nicht mocht genuck seynn
widertzusteen, er sante poten zu wladyßlao pittende inn, das
er im tzu hylf kom. do das erhort der kungk, er gab eynn
streyperlich tzeychen vnd gewappent furging er dem
tzu hylf in gar grosser geselleschaft der seynen. das erhort ludewicus
vnd kreftiget sich stercker zu streyte, do nu der scheynperlich
kunck von behemen mit seiner starcken ritterschaft tzuging
gein die schare der von meylant, do durch stach er iren fursten
vnd panerfurer mit seinem spere, den darin, welcher altzu
hant starb, dy anndern behemen vielen feintlich in dy veinde,
vnd aus beyden teylen wurden geschlagen dy ritter vnd
der streyt wert von vespertzeyt vntz pys sich tag vnd nacht
scheydet. etlich der maydenlandischen wurden getottet, etlich
gefangen, als lang das sy nicht mochten getragenn
dy craft der behemen, vnd dy vberwinder liessen ir etlich
mit flucht in dy stat. der kunck widerkerett mit frolicher
sygung, auch vil gewundet widerkarten tzu den getzelten. in
dem streyt waren schynen mit juncklicher blumen: mikusch, otto
vnd zwesteck vnd gebhardus, ein enycklein der groffen hrabisse,
dy do vachten menlich, sein erschlagen worden, welch
der danyel in dem closter vallis clare, nicht vere von meylant
begrube dy mit clag. dar vmb dy maylandyschen mochten
nicht leyden dy grossen sterck der behemen vnd torsten hinfur
nicht aus den toren gein. do sy vor außgangen waren
vnd vermawrten sy vnd liessen sich benugen allein an dem pfortlein
sancti dyonisy. wladißlaus fursetzet dye leger seyner
ritterschaft, vnd also wart vmbgeben maylant aus allen
teylen mit den legern der fursten. hierumb sein das dy
furstenn, die in dem dynste des keysers gewest sein: als
mit namen wladyßlaus mit theobaldo pruder vnd
mit andern fursten vnd streytfurern des landes behemen.
item der hertzog von rottenburgk. item heinricus, hertzog
tzu osterrich. item ludwicus, ein pruder des keysers. item fridricus,
ein sun conradi vnd pfaltzgraue von swoben.
item otto, pfalzgraue von beyren mit seinen brudern.
item tzwen sun des margrauen alberti vnd ander fursten von
sachsen. item aquilinus, patriarch aquilegiensis. item frydrich
von kolen. item viltmanus von magdeburck vnd anßhelmus
rauennatensis ertzpischoue; hermannus verdensis, daniel von prag,
der von regenspurck, der von freysingen, der von wirtzpurck,
der von czeytz, der von wormitz, laudicenn, metz, comoracenn,
der von trier, der von straspurck, der von augspurck,
der von kur, alle byschoue. item hugo, margraf von monte
ferato, gwido, ein graf von flandern mit seinen sunen, obiko
mala spina, gebhardus von companeto, gebhardus von
ferrria, hugo, albertus, wigilinus vnd vill ander fursten aus
lamparten, dy do bey waren; auch tzu prachten dy hylfe tzu
dem geschefte: die cremonenses, laudenses, cumani, die von beren,
die von brixsen, die von montaw, bergamenses, parwenses,
placentini, genuer, die von treffessen, astenses, albani, padau,
vercellenses, nowarienses, yponenses, terusini, aquilegienses, ferrarienses,
reginenses, mutinenses, bononienses, ymolenses; auch etlich stet
an dem mere gelegen: von rysana, von seruia, von foro
fily, arriminenses, farienses, anconitani, firmenses, senegonenses, ascolani
vnd vil menige der anndern stet des landes lamparten,
auch vil stet des landes tuscie vnd romanie, also yst lucenses
miteinander vnd pisani, limenses, serenses, biterbienses, florentini,
sutrienses, nepenses, tusculani, tyburtini, perusini,
dy alle zu samen komen zu der hylfe des hern keysers, zu behemen,
vnd darnach, welchs auch merckten dy romer vnd
santen do hyn iren voyt vnd yr senat. mit den wurde
dy von meylant vmbplanckt vnd beschirmten allein dye
tor. auch was do selbst gar ein grosser thurn, gepawet
mit gar herten marmelstein nicht verren tzwyschenn
dem leger des keysers vnd der pforten, in der do dy maylandischen
ritter gelegt waren, die tzu beschyrmen; welche der
keyser mit widersteung was vmbgeben, aber dy rytter
in dem thurn besorgten den schaden des lebens vnd gaben
in auf dem keyser. in welchen geleget waren die papien vnd
dy cremonenses rytter. vnd dy behemen zerstorten das aller
festest sloss moytze vnd vill ander castel der von meylant
vnd verprenten dy dorfer, vnd dy weyber mit den kleinen kinden
namen sy gefangen vnd furten sy mit inn in die slosser, ydoch
daniel von prag was sy erledigen freylich von den henden
vnd gab sy der hutte seines ertzepystelers peregrini, welcher
getrewlich was sie zu behutten vnd speysen vnd widerbeleytet
sy zu der stat. hertzog heinrich von osterrich beging ein
streyt, bey dem tor seins legers von tertz zeyt vntz byss sich
tag vnd nacht scheyden, do wurden ir vill hin vnd her
geschlagen. sunder das fewr ward in die stat geworffenn,
welchs dy maylander als bald leschten. der keyser tzohe all
tag mechtigklich vm den vmbganck das nymant mochte
heraus geen. auch wurden gemacht teyl. dar nach komen
tzu samen der beregrinus, der patriarch aquiligiensis, eberhardus
von bamberg vnd daniel tzu brag, ein fryde tzu machen
mit den maylandyschen. welch sich enpfalhen dem rate
des kunigs wladyßlay, das sy durch inn mochten erwerben
dy genade des keysers vnd sein gunst. der kunck offembart
dem keyser den wyllen der maylandyschen. do
er das erhort, do sucht der keyser dy rete seiner fursten; in des
starb der ertzpyschoue rauennatensis vnd do hub sich ein
rumor durch alle schare, das got den byschoue dar vmb geschlagen
het, das er vmbgeben het maylant. furwar dy fursten
frewten sich von dem fryde, von fride vnd funden ein solche
synn, das sy furpass frey liessen laudam, cumas vnd dy
andern keyser, als sy vor der freyheyt gepraucht heten das
bestetiget mit dem ayd der meylandyschen, vnd das dye
von meylant betzalten dem keyser tzehen tausent marckt
goldes vmb ir vbertreten vnd ausloseten all gefangenn
ritter cremonenses vnd papienses durch dy hant des kunges
von behemen vnd von der manschaft haltung der getrewigkeyt
gaben sy ir tzymliche eyde vnd geloben tzu halten
dy gerechtigkeyt, dy auf se satzt was von den alten keyseren,
vnd hylten frid mit den steten vnd beworten dy kron
vnd die ere des keysers vnd wider pawten die keyserlichen
pallast vnd gaben xii ratman, dy der keyser erwelet het,
zu dem gericht des keyserstuls. auch dy ritter myltigklichen
mitteylten, als denn der keyser wolt zu eynem tzeychen
der dyemutigkeyt vnd der gehorsam vnd dy hels dy schynen,
als sy vntter weren gelassenn, den plossen swerten vor
der keyserlichen maystat, so das alle dinck behalten werden
in seyner sterck der vestigkeyt, do satzten sy dreyhundert purger
der edeln in den gewalt der keyserlichen mayestat. vonn
eynem solchen fryde dy maylandischen die von aussenn
besorgten das swert vnd von inwendig der schreck, dye freweten
sych gar sere, aber an dem tage, als der fryde bestetiget
solt werden, was der tag vnnser frawen gepurt. ir vill
waren vnkreftig aus dem stanck der ass vnd der hytz, etlich
sturben. alle dinck komen in die gewalt des kungs uon
behemen, im wurden gegeben dreyhundert der edlen zue
purgen vnd auch von dem volck der papien gefangener
cl vnd der anndern stet tausent oder noch mer, welch
er etzlichen belyben in der gefencknuss tzehen jar, zw welchen
sy liessenn ir iung sun, vnd do sy nu ritter waren, do freweten
sy sich. dy waren gesatzt in das closter sand dyonisy
vntter der hutt des kunges von behemen, vnd ob dy
weyl dy maylandyschen herwider gefurt wurden in der zukunft
vnnsers keysers, aber geschehe es annders, so solten
sy wider gefangen werden gegeben. die von maylant fangen
der papien vnd do sy nahent hintzu komen, do waren
dye heymlichen stette des peyttens, do wart ein tzeychenn
gegeben von den papien, das erhort der keyser vnd aufstund
zu hylf den papien mit seinem here. vnd von der selben macht
wurden vntter gestreytet dy meylandyschen, vnd etlich vngutigklich
gefangen, etlich getot. dye gefangen allzumal wurdenn
gefurt gein lauda, gepunden mit stricken, darnach widerkeret
der keyser tzu besitzen cromam, vnd zu samen twang dye, dy
in dem sloss waren, als gar mit herten plancken, das dye
maylandyschen nicht mochten tzu in komen, noch in keynerley
weyse sy enmochten von dem sloss gein. vnd behyelt das
slos in der weyse, in der stercke des legers, vnd ausgesucht
vill synnem reyches streytperliches getzewges vnd streytt
alls lang wider das sloss, das es zu dem letzten ward zu
staube vnd zu aschen. vnd do erwarben dye kremenses
genade des keysers, wann warumb do sy sich ergaben
der guttigkeyt des keysers vnd gestrackt fur den rate seiner
fursten; vnd lies sy gesundt heraus gein von dem sloss, yedoch
welch liessen alle dinck vnd wurden zerstrewet inn
mancherley stette etc. von tzwytrechtigkeit der bebsten anno domini xi c vnd lxi iar der keyser tzu entwenden denn
irsal der romischen kirchen, wenn tzu der tzeyt vber dy
erwelunge des allerhochsten byschofs teylen dy cardinale
ir gelubde in mancherley personen mit anndern prelatten,
die do zu samen komen in dem consilio, das do celebriert
solt werden, dy wolten bestetigen tzu eynem warn cristenlichen
erwelten babst octauianum, die andern victorem,
aber etlich rolandum. darvmb wurden durch den keyser gesant
poten vill, prelaten in mangerley lant. furwar daniel, der bregysch
byschoue, wart gesant tzu dem kunge vonn vnngernn;
do er vollbrachte sein botschaft, er widerkeret zw seinem vorgenanten
hern wladyßlao, welcher wie wol er etzlicher mas
wider inn zornick was durch sein lange vngegenwurtigkeyt,
ydoch ward er erlich aufgenumen vnd widergeben
der genaden hern kunges. wladyßlaus schickt hylf dem keyser wider dy maylandischen
anno domini xi c vnd lxii iar wladyßlaus tzu hylf dem
hern keyser sendet er den sun frydericum vnd theobaldum,
sein bruder vnd germanum, mit eyner genugen ritterschaft, vnd
er nu kom zu dem außganck seines landes mit der ausfurenden
ritterschaft, do kom ein bot von merhern vnd sagt,
wie sobießlaus, ein sun sobießlay, het bey der nacht betrogenlichen
genumen dy stat olmuntz, vnd wie wol der kunck
die widerwertigkeyt horet, ydoch gehoret zu dem keyser ein
sulche ritterschaft aus zu richten vnd sammet ein ander schar
vnd besas die stat olmuntz. furwar sobießlaus was nycht
leyden die macht des kunges, durch dy furste conradum
vnd ottonem, vnd was byten, dem gelyden ellende, das im
gegeben wurd eyn teyle des landes, welchs im gerincklichen
gelobt ward, vnd ward aufgenomen in die genade
des kunges vnd olomuntz wart wider gegeben in die gewalt
des kungs. darumb der kung widerkeret mit sobießlao
gen brag, vnd nach dem als gecelebriert wurden dy heyligkeyt
der gotlichen ding, in dem obersten pallast des byschofs
tzu brag, das do besass sobießlaus, sein sun, dy gutter oder
dy ampt, dy der kungk gesehen het fur in aus zu
richten, vnd verharret, sobießlaus wart gefangen vnd inn
einen grossen thurn gelegt vnd ward geketent vnd dy
seinen fluhen all daruon. darnach ward er gefurt in das
castell przimdam, vnd wart befolhen zu hutten eynem
genant conradus sturm, dem tyrann vnd metzler, vnd wart
gegeben den banden. vntter des der keyser mit behemen vnd
tewtschen vnd mit den lampartern vnd mit vberflussigen menigen
ander land vmb tzohe tzirklet maylant vnd hieb ab dy
bawem vnd dy weingarten vnd raubet dy schar des byhes
vnd zerstoret dy var weg vnd dy castell vnd welch er
mocht, dy ving er vnd mordet sy vnd erhyng sy. fridericus,
ein sun des kunges, vertzohe dy weyl in dem vmbkreyss der
maylandyschen, darnach zu sant wentzeßlaus tag tzohe
er wyder seligklich gen brag vnd von seinem vater vnd von
den fursten ist er erlich enpfangen mit vil frewden etc. meylant ward gewunnen von keyser fryderichen
anno domini xi c vnd lxiii iar anderweyt wurden gesandt
von wladyßlao, fridrico vnd theobaldo in hylf des vorgenanten
legers, wann dy maylandyschen vil iar gepeyniget
wurden mit vill gedrengen, vnd vntter dy fues gestreyet, durstigklich,
ydoch das keyserlich here wart gesterckt teglich, vnd
also mit bequemen tzewg des kunges von behemen fultenn
tzum ersten dy graben der stat, vnd gingen an die maure
vnd stigen menlich an der mawr auf. ein gestrenger behemischer
ritter von dem geschlecht chusnick, ein gar starcker
in der persone, mit dem aufsteygen der laytern ging er
kunlich in dy stat, welchen an vntterlas ist nachgeuolgt
das here des kunges, vnd theten auf dy thore vnd liessen
hynein die andern schare des keysers. auch der vorgenant
wart getzirt von wladißlao mit einem ewigen wappen: ein
guldene layter in eynem ploben velt vbertwercht, mit welchen
sein nachkumen auch getzyret werden zu einem
gedechtnus eins sulchen grossen dynges. auch tzu der
tzeyt die fursten der behemen tzu der tzeyt namen einen fuess
eins lewchters, etwenn durch salomonem in dem tempel
iherusalem mit einem gyssenden werck gemacht, vnd wart
von dannen getragen gen meylant, vnd namen den wyder
mit grosser arbeyt vnd brachten inn in die kirchen
gen prag; der gesehen, gemacht yst mit synnreycher wunderlicher
kunst. furwar dy maylandyschen mochten nicht
widersteen eyner sulchen grossen stercke vnd sein gequelett
worden vor mit hunger vnd mit durste, mit gefencknuss
der frewnde vnd mit vill ander beynigung vnd wie woll
sy verschlossen waren in die hende der starcken veinde,
doch waren sy nicht vertzagen von der guttigkeyt des keysers
vnd suchten ein weyse tzu vinden die genade von den
fursten, beyde des landes behemen vnd lamparten vnd des
tewtschen. welchen wart gegeben ein sulch antwort, das
sy mit nicht mochten genad haben, es wer denn, das sie anderweyt
widergeben maylant in den handen des romischen
gewalt vnd mit rate seiner getrewen do komen all gefangen
gen lauda, do noch der keyser in seyner gegenwurtigkeyt was sitzen,
vmb ein richter stull mit seinen fursten, vnd streckten sych auf
das ertrich mit plossen fuessenn vnd erhuben sich nichte
von dem ertrich, es wurd denn geheyssenn von dem gepote
des keysers. aus welchen vorredt aluherus von biniacato:
< wir haben gesundet vnd vnrecht gewurckt vnd haben
bewegt dy wappen wider vnnßerm naturlichen hern
keyser, der romer, vnd erkennen vnnßr schuld vnd pittende
genad vnd vntterwerfen dy hels der keyserlichen mechtigkeyt
vnd geben dy schlussel vnnser stat. vnd auf das das
vmb ein beschawen eyner solchen grossen stat gottes vnd der
heyligen, die in der rwen, wol vns genedig sein die keyserlich
guttigkeyt vnd geben ein fryde den vnttergeworffenn,
das byten wir.> der keyser nam die slussel vnd ward bewegt
in gutigkeyt vnd antwurtet also:< auf das, das
do kund werd dy peyne der maylandyschen durch vill teyl
der gantzen werlt, vnd ein ytzlicher purger der selbigen lege
sein wonung zu den vier enden der werlt, als im denn
gefellet vnd hab fryd bey an leybe vnd an gutt. vnd dy
stat maylant widerkumen gantz vnd gar zu vnnser gewalt.>
do das horten die maylandischen, sy mithelletenn,
wie woll sy das vnngern theten, vnd versunten sich dem willen
des keysers. mercklich der keyser in gegenwurtigkeytt
der behemen, der tewtschen, papiensium, cremonensium vnd
der anndern lampardyschen vnd was sytzen in seinem sall
des richters stull vnd was fragen von dem eynem ratt,
was tzu thun wer mit der statt. welchem ward geben eyn
solch antwort:< alles das dy maylandischen den anndern
haben gethan, dasselb sullen sy muglich in in selbst enpfinden.
wenn sy den zerstoret haben ander stet, darvmb so sein sy
muglich gantz vnd gar zuuerstoren.> do das horet der keyser,
do fuert er ein vrteyl der verdampnuss wider dy von meylant,
welchs also gesprochen ward, do gingen aus dy schare
in die velde vnd der erste was der here theobaldus, dar
nach papienses, cromonenses, laudenses, cumani vnd inwonern der
andern stet des landes lamparten vntergeleget das fewre
vnd wusteten vmb vnd vmb dy stat mit antzunden, vnd sahe
das der keyser mit seinen scharen vnd also yst gepeynigett
worden dy alt stat mit mancherley durstigkeyt. welch also
tzerstoret ward vnd der keyser beweyset seinen keyserlichen
gewalt, freylich durch das gantz wellisch lant, do vorcht
das gantz lant das angesicht des keysers vnd forchten dye
laster einer solchen grossenn verdampnus. vnd nach eim solchen
erbern syg vnd wunderlich thete, so sein die behemen
erlich erledigt worden durch den keyser vnd sein wider
gekart seligklich mit frewden gemuten gein behemen. do der
keyser zerstoret het maylant vnd vmbgekert, als den
vor verlassen wirt, vnd setzet sein potestaten in dye stett
des wellischen landes vnd kom gein sicilia von des hertzogthum
wegen apulye. wladißlaus macht fryd tzwischen dem keyser von kriechen vnd dem kunig von vnngern
anno domini xi c vnd lxiiii iare die vngern des kunges
deuthe satzten inn eynen kleinen iungen zu eynem
kung vnd begereten hylfe wladyßlay, des kunges tzu behemen,
vnd das gelobt er inn getrewlich. vnd tzu machen
vntter inn ein grosse frewntschaft, do nam er seynem sun
swatopluck zu eyner hausfrawen die anndern tochter der
kunigin. vnd im wurden gegeben vil gabe, vnd yst
wider gekeret gein behemen, do im das gesagt ward,
do eintzohe der keyser von kriechen vnngern mit dem kneblein
stephano, pruder des newen kungs, mit gar starckenn
scharen, vnd das erhort dy kungin mit irm sun, dem
newen kunge, sendet sy poten tzu dem kung wladyßlao,
als ir oben in der vnngerischen cronicken hubsch vnd clerlich vindet dauon. keyser frydrich sammet schare wider dy irsal der kirchen. theobaldus starb vnd danyel
anno domini xi c vnd lxv iar der oben gesprochen wladyßlaus
schicket sein enicklein dem keyser von kriechen
mit vill erwirdigen poten zu zufugen eelichen dem
enicklein des keysers. aber frydricus, der romisch kunck vnd
keyser gedacht wider der ketzerey der romischen kirchenn
vnd sante in das gantz romisch reich noch scharen, als
er allermeyst mocht vnd zu seiner hylf komen vberflussige
schare etc. anno domini xi c vnd lxvi iare danyel byschoue
tzu der beruffung keyser frydrichs tzu styllen den irrsale
begreyf den weck gein rom vnd kom zu der stat lauda, dy
der keyser vmgeben vnd gevestiget mit plancken, mit seyner
schare. anno domini xi c vnd lxvii iar do der keyser frydrich
handelt dy gescheft des reiches in wellischen landenn,
von dem moned augusto, so sein ir vil todt von den fursten
vnd auch von dem pestylentz, vntter welchen verschyed
theobaldus, ein bruder wladyßlay, vnd liess nach im
ein kind eins grossen geschlechts, auch geheyssen theobaldus,
welch darnach genant sein dyspoltici. welch theobaldus
ist darnach gesehen worden herschen in seinem teyl
zu behemen. auch danyel starb in welschen landen; dy
peyn wurden gefurt gen brag, das fleysch beleyb dort.
vnd wie mit gar grossen tugenden vnd kunsten der mensch
getzyret was, das wer alles lanck zu sagen. ydoch
was er verdacht etlicher weyse, das er teylhaftig wer
des irsals des vnglaubens, vntz bys an seinen todt, vnd
nach seynem todt im nicht versagt ward dy kirchlich begrebnusse,
ydoch yst nich geschehen gedechtnus desselben inn
den ampten der begrabenn. vnd nach vill iaren do erscheyn
er dem heyligen gotschalcko, dem apt sylensi pytende, das
er gegeben wurde den gepeten der kirchen, vnd do von wart
gehalten sein gedechtnus, wenn man celebriert dy heyligkeit
der mes in der kirchen syloe zw brag vnd auch in den andern
kirchen zu behemen tzu eynem heylsamen ertzneye etc. adalbertus ward ertzpyschoue zu saltzpurgk; fridricus wird byschoue zu brag
anno domini xi c vnd lxviii iar adalbertus, ein sun vladislay,
brobst tzu melnicenn yst erwelt worden tzu einem ertzpyschoue
tzu saltzpurck, ydoch behyelt er dy dumprobstey fur
sych, von der er sunderlich lebet, durch der tzyrung willenn,
vnd wenn es an seinen pruder przemißlaum, zu behemen ein
kunig, kome vmb sein notdurft. anno domini xi c vnd lxix
gotpoldus, apt czedlicensis, besunder durch das bytenn
der kunigin, der geporen frewnd er was, wart erwelet tzu
eynem byschoue tzu prag. aber nach seyner ordnung lebet
er kawm eynen moned. anno domini xi c vnd lxx iare
frydricus von sachsen, ein geporen frewnt der kunigin iudithe
yst erwelt worden tzu eynem byschoue tzu prag, mer
mit gunst der kunigynn wenn der kirchenn, welcher
vnwyssende was, vnd was nicht teylhaftig des irsals
der romischen kirchen. in dem iare wart bewegt
der hertzog swatopluck, eyn sun wladyßlay, das seyn
vater allzu ser erhohet het den woyßlaum vber all sein
panerhern, vnd nam eyn vrsach, dy er vor oft gesucht het,
vnd durchstach inn mit eym messer vntter den henden der
kunigin, dyweyl der vater nicht gegenwurtig was, vnd verwundet
dy kunigin in ir hende, do sy inn wolt beschyrmen.
do von sein vater swerlich vnwillig wart vnd mocht
sein nicht gevahen, sunder er lief in das ellend vnd floch
gen vnngern. darnach, dy ymmant das yst dye tewtschen
frydricus vnd swatopluck namen tzwo swester, tochter des kunges
von vnngern. welcher swatopluck do er widerpracht
het dy genade des vaters, darnach yst er kumen gein tewtschen
landen vnd do begrabenn. anno domini xi c vnd lxxi iare
thomas, ertzpyschoue cantuariensis, wart gekronet mit der
marter in engellant, welchs clar wunderwerck sein ytzunt erkant
der gantzen werlt. anno domini xi c vnd lxx iar keyser friderich
regyret seligklich dy keyserlichen werck vnd wladyßlaus
beschirmet dy kuniglichen gesetze etc.
do wladyßlaus alt ward, er meint zuuersehen seinen
sun fridricum mit dem reich, aber es geschach nicht.
anno domini xi c vnd lxxiii iar do nu wladyßlaus, kunck
tzu behemen ytzunt alt wer, er merckt, das er nicht
genuck macht seynn den arbeyten der ausrychtung vnd
der sorg eins gemaynen nutzes. do vand er einen rate, der
inn daucht heylsam, aber darnach was er ein sach eyner
grosseren arbayt er fursahe seinen sun frydericum erberlich
mit den herschaften des landes zu behemen vnd behyelt im uor
dy notturftigkeyt seynes lebens budin vnd auch ander gutter
vnd machet im ein kemnot in dem kloster strahouien, welch
noch hewt geheyssen wirt des apts stuben vnd wolt doselbst
beleyben vnd erpeyten das ende seiner tag mit wenig
frummen. aber frydericus, wie wol er dem keyser gar eyn
lieber frewnt wer, als eyner, der do versucht wer in vil außrichtung
des landes ytalie, ydoch geschach im das in eynem
vngewyssenn, wann in eyner kurtzen tzeyt sein von im
der edlen abgetreten vnd suchten vrsach, wie sy inn mochten
entsetzen vnd einen annderen zw einem hern bestetigen.
welchs lange tzeyt heymlich was, zum letzten wart er
geoffenwart, wann odalricus, ein sun des alten sobießlay,
der iunger pruder was geflohen tzu dem keyser, gleych als
eyn ellender, mit den seynen, vnd het inn behemen vill,
dy im gunstig warn heymlich. von der genad des keysers
do hat er gearbeyt tzu erwerben inn behemen im ein teyl
vnd seynem bruder dy erlosung, welcher do gehalten was
wol dreytzehen iar vnd wol vor dreyen iaren gesatzt tzu
den panden in przimda, von welcher sach wegen vdalricus
erforschet dy kranckheyt des kunges wladyßlay, yedoch
do er erhort, das frydricus vor was der herschafte des
kuniges, do maynet er, das tzu der tzeyt wer dy aller peste
nutzperlichkeyt zuuersuchen, wye er einging das reych tzu
behemen. dar vmb pat er den keyser, das er sich erparmett
seines ellendes tzu der rechten tzeyt vnd seynes pruders, welcher
do gefangen wer in den panden. welchem der keyser
ein sulche antwort hat gegeben:< vnd wer der kunick wladyßlaus
noch auf dem velt bereyt, so wollen wir nichte
erhoren dich durch der alten frewntschaft vnd gelauben;
der genant kunck wladyßlaus wart gedruckt mit der kranckheyt,
vnd furpass weych der regyrung vnd vngeraten
vnd fursatzt seynen sun vngeschant in allen dingen vnnser
gelawben, erforschen wir einen bequemen weck mit deynen
begyren genuck geschehe etc.> ein houe zu nuremberg
anno domini xi c vnd lxxiiii iare der keyser wart bewegt
in gegenwurtigkeyt wladyßlay vnd verkundt
allen behemen ein houe tzu nuremberg, vnd gepot dem kunig
wladyßlao vnd seynem sun fryderico, do sy frey antworteten
im sobießlaum. do nu eyn solche botschaft geschahe,
do ward betrubet der kunck mit dem sun, do waren
raten sein getraw dyner vber eyn solchs gescheft, das sy sendeten
frydricum, den byschoue, vnd den grauen vigkonem
mit etlichen andern gein nuremberg, welch solten entschuldigen
ir lystigkeyt vnd das gestolen gelt wider kerten sy
dem keyser von der meynung. komen etlich boten vnd kerten
ler wider vnd schuffen nichtz frummen in dem werck, wann
der keyser mocht nicht derwaycht werden weder myt
bett noch mit gaben, sunder er anhub allzuhant, das sobießlaus
gelassen wurde von den panden. der kunck vnd
sein sun dorften nicht widersteen dem wyllen des keysers
vnd theten, das er hyess, vnd liessen sobießlaum gefurt
werden gein brag. welchs ankunft beytet fridricus da
selbst vnd wart aufgenumen mit gegenlauffen, vnd zu laufen
ir vill. vnd zu dem ersten besucht er der heyligen stet
mit parfuessen fuessen vnd saget inn darnach danck; dar
nach ging er tzu dem kunig vnd seynem sune frydericum vnd
kusten aneinander vnd gefurt tzu der herberg vnd ass. aber
im ward kund gethan, das im frydricus fru wolt berauben
seyner augen, darvmb stund er auf tzu flyhen bey der nacht
mit allen den seinen vnd kom tzu dem houe des keysers frydrichs,
do nachvolget im frydricus betrigentlichen einen
anndern weg. auch der kunck was bey dem houe des keysers,
in dem dy dinck geschehen wurden, wann in seyner gegenwurtigkeyt
wart, dem frydrich ward abgeteylet das hertzogthum
zu behemen, welchs dem ward zugeaygnet nicht mit
recht, sunder das das der vater handelt on gunst der edeln
des landes zu behemen, vnd nam das vnd tzuaygnett es
im dasselbig, das kein macht des keysers dartzwischen kom.
darnach ward gegeben dy herschaft des behemer landes
mit funf vanen mit funf tzeychen dem vdalrico, welcher
als palt waych seynem bruder, der sobießlao von der
als dem ehren vnd swuren bed, das sy wolten schicken dem
keyser ein schar gen lamparten. darnach gelobten sy dem
kunig wladißlao tzu besehen vmb tzymliche notturftigkeyt.
sunder er gelaubet nicht den selben vnd wie wol
er kranck was, so zohe er doch auf das sloss seynes
weybes, das er het in tewtschen landen, das was gar
gutt, vnd hies mer. wo er mit ir vnd mit elyzabeth, dem
weybe fryderici, gewonet het vnd baytet der barmhertzigkeyt
gotes vnd das geluck des dinges. vnd dy weyl leyd
frydricus ellend vier jare, in welchen sobießlaus hielt
das hertzogthum, nu in vnngern, ytzund in dem houe des
keysers, aber sein vater was wonhaftig an der gesprochen
statt vnd starb bey dem anheben des jares xv kalendas
february vnd ward gegeben der kirchenlichen begrebnuss
tzu meichsen, vnd do celebrirt wurden erliche selgerete. welchs
gepeyne sein gepracht worden gen prag mit verhengnus
sobießlay vnd begraben mit tzymlicher ere in seynem
munster strahouyensi, das er anhub von den ersten grundfesten.
es wart getzalt xv jar seins hertzogthumes vnd
seins reichs. zu den tzeyten des kunges mit vleys seines vorderns
huben an auszuprosten dy orden cystercienn vnd premonstratenn
zu behemen, von welcher clarer schein yst erleucht
worden manigueltigklich das behemerlantt, wann er bawet
dy closter strahouiense, in toxan vnd in leuthemysl vnd premonstratenn
des ordens in plass cistercienn vnd in toplitz in den
baden, des ordens sancti benedicti ydoch, welchs dy iudytha,
sein hawsfraw, was eyn besunder gar ein grosse styfterin
vnd ruet do selbst selligklich dy gesegent iudytha, der gedechtnuss
geschycht bey dem hern von ein sprechen gotlicher wydergebung
bawet sein staynene prucken tzwischen dy bregyschen
stett von gar einem hubschen werck, vnd vollbracht
dy mitt irer eygen tzerunge vnd kost, welchs doch in dem
spruch ist ein wunderwerck, vntter dreyen jarn, dartzu hellfende
die guttigkeyt des heylmachers. wladyßlaus gepare
aus iudytha tzwen sun: przemysl vnd wladyßlaum.
des jares kom sobyeßlaus, der furst der behemen gein brag
vnd ward großlich aufgenumen von dem volck vnd
von der gantzen briesterschaft, vnd ward eingefurt erwirdigklich
als denn gewonheyt yst des vaterlandes, vnd
darnach herschet er seligklich. sunder der sich wol anliess
an dem anfang vnd sich doch allzuhant vermayliget mit
dem vergiessen des vnschuldygen plutes, wann er hyes vahen
vnd furen gein brag den burckman sturmonem
von przimda, anders genant pfamberg, gedechtig, das er inn
hertigklich het gehandelt inn den banden. sunder vndechtig
der trew, mit der er im darnach gelobet dy genade vnd dy
sicherheyt, do er gewundet het ann den gelydern, er tottett
inn mit eynem scharpfen todt. man spricht, das er darnach
hab gewurckt ein offenlich pues, gekleydet in leynes vnd entplosset
dy fues, vnd wye wol seyn lewmut sey betrubet
mit der sunde, yedoch wurcket er gestrencklich einen gemaynen
nutz, wann er was darnach der beste richter vnd gnedig
den kirchen gottes vnd gut den guten vnd erschrockenlich
den posen. yedoch was er im alletzeyt sorg tzu erlosenn
den armen vnd den durstigen von dem mechtigen, vnd
macht gericht vngerechtigkeyt den frydsamen vnd dye
gerechtigkeyt an genemigkeyt dem personen, dem volck
seynes landes etc. sobießlaus schickt seinen bruder odalricum mit einer schar gein lamparten etc.
anno domini xi c vnd lxxv jar an dem tag der gepurt
der heyligen junckfrawen marie sobießlaus der ander
dyß namen, ein schenperlicher ritter zu behemen, sendet odalricum,
seinen bruder gein lamparten zu dem keyser myt
eyner gar grossen schare. die behemen nach gewanter weyse
anhiengen den rawben: in der stat vlm auf der tunaw
sein getodt wurden cc vnd l vnd etlich ander gewundet, ydoch
tzum letzten odalricus mit den vbrigen komen tzu dem keyser,
do waren sy drey moned vnd lyden durstigkeyt der speyse
vnd gepeyniget wurden mit mancherley durstigkeyt.
etzlich lyessen yren fursten vnd sein dyeplich widergekeret
gein behemen vnd dy anndern verkerten ire kleyder
mit einander vnd widertzugein zu iren aygen guttern mit
irem fursten, nicht als dye rytter, sunder als dy pilgram.
anno domini xi c vnd lxxvi iar der genant sobießlauss,
eins mit sampt conrado, hertzog tznoymenn, komen gein
osterrich vnd wusten das mit rauben vnd antzunden, aber
do sy abgingen, do yst heinricus, hertzog tzu osterich, eyngangen
mit den seynen gein merhern vnd betzeygt im gleycher
weyse mit scheden durch das antzunnden vnd raube. do
sammet sobießlaus gein osterrich vnd wustet das vbrig
vntz bys ann dy tunaw. der heinrich, hertzog zu osterrich,
auf eyner prucken, do das pferd vntter im nyderviel, brach
er eynen fues vnd endet kurtzlich sein leben. tzu der tzeyt
was der keyser in lamparten vnd im wart gesagt der vall
des hertzogen von osterrich, vnd was leydig vnd nahent
eyn semig oder samen, von des wegen sobießlaus verlose
dy genade des keysers etc. frydricus einnam das reich behemen
anno domini xi c vnd lxxvii iar bela kungk zu vnngern
het kriegung mit seinem bruder vmb das reich vnd
ving inn. welcher ledig ward vnd kom gein behemen tzu
sobyeßlao suchende, das er gefurdert wurde durch sein
hylfe vor dem keyser, auf das das er von im enpfing
das reych vnd dy cron. welchen sobießlaus mit poser
gewonheyt ving in dem rate vnd sende inn wider gepunden
den seynem bruder gein vnngern, vnd inn dem thett er wider
sein trew vnd ere, welche er dem keyser erpoten solt haben
vnd die anndern sych die sache waren hyndern, das
er sych nycht dorft ertzaygen den hofen, welich im der keyser
het verkundet, geschahe, das hertzog frydrich etwan
ein sun wladyßlay kuniges, welcher wider inn arbeytet
in dem houe. vnd das er wolt, das behyelt er zum letzten,
wann der keyser gab frydrico von seiner hand dy phanen
des reichs zu behemen. vntter des entsprang ein tzwytrechtigkeyt
tzwischen dem sobießlao vnd dem conrado, wann
sobießlaus sammet ein schar vnd ging gein merhern vnd
was verwusten das lant conradi. welcher conradus mit
hylfe der osterreycher, mit den er gesterckt was, menlych
von seynem lande widerkeret er in in dy flucht. anno
domini xi c vnd lxxviii iar der hertzog sobießlaus verweste
die tzukunft fryderici, seins vettern, aber tzu welcher stunde
er mocht kumen, das mocht er nycht wyssen, vnd verhindert
den einganck der behemen mit eyner vberflussigen menig
der ritter, aber er macht ein langes leger, do ward
inn uerdryssen das er lies dy schare vnd do er dy gelyess,
do kom frydricus von vngeschick mit einer grossen menig
der behemen, dy do geflohen waren, vnd auch der tewtschen,
welch der keyser het zugefuget, vnd het willenn
gen prag mit gleychem tzyhen. aber was er thun wurde,
das was sobießlaus vnwyssende, wan er het nicht
rawme zu samen ein schare; ydoch lief er entgegen mit den,
er mocht. aber er kerett als palt wider vmb in dy flucht
gein scalam, der gar grossen warnung, aber frydricus was
vmbgeben prag mit eym leger, eins mit sampt dem weyp
sobießlay, das do was in der stat, vnd nam ein in kurtz
prag vnd sendet nach seynem weyb elyzabeth in altennpurck
vnd wider rufet dy in frewden. in dem jare ward
frydricus geruffenn tzu dem keyserlichen houe gein swoben.
anno domini xi c vnd lxix iar in dem annfang
des iares was vinden sobießlaus dy vrsach, dy er suchet,
vnd wider sammet eyn schare, dy weyl frydricus nicht gegenwurtig
was, vnd versucht zuuerstoren prag; aber mit
seyner hofnung ward er betrogen, er eylet zu den wegenn
der welde, in welchen im kunt waren dy tzugend, welchs
der frydricus was verstend vnd kom mit eyner schar der
tewtschen vnd der behemen gein behemen vnd hat aldo
aufgeschlagen sein getzelt bey dem dorf ludiknitz. furwar
sobießlaus ving do selbst dy, dy dye hutt hylten vber
dy schare fryderich, vnd vberviel sy grawsamklich mit
eynem snellen tzuganck vnd tottet ir vill, vnd die anndern
keret er in dye flucht, das von der gantzen schar fryderici
nicht tzwen belyben beyeinander. aber frydericus floch
vnd kom in prziz, do vand er conradum, hertzogenn
von merhern, mit dem er nu versunet was, vnd kom gein
prag mit seinem volck, welchs do es sobießlaus erhort,
tzohe im entgegen gar mechtigklich mit seiner schar pey
brag an dy statt geheyssen bogistie, vnd do dy streyte begangen,
wurde, do floch sobießlaus mit den seinen, welchem
in vbel nachgevolgt het veintlich fridricus vntz bys
an dy statt, dy do gemeynigklichen wirt geheyssen prosck,
aber elyzabeth, dye hausfraw fryderici, gelubte, wer es, ir got
gebe sygung, so wolt sy lassen bawen ein kirchen in der ere
des heyligen iohannis ewangeliste an der stat des streyttes,
welchs sy darnach erfullet, wann an der selbigen statt
bawet sy ein kirchen vnd satzt darein krewtzhern, getzaychnet
mit weyssen krewtzen, welch in dem vergeen der tzeyt sein uerendert
worden in der kleynen stat tzu brag, zu dem fuess der
prucken zu der kirchen vnnser lieben frawen. in dem jare
starb bischoue frydrich ii kalendary february. anno domini
xi c vnd lxxx iar in dem anfang des iares yst gestorben sobießlaus
waluertlich, welchs leychnam ward gefurt gein
prag vnd ward erlich begraben in wyssegraden. item
der her valentinus mit dem tzunamen wolysch yst erwelt
tzu eynem bregyschen byschoue, nicht vill gelart, sunder
es geviel der hertzogin elyzabeth, welche dy tzeyt mer regyret
wenn der man. vnd der byschoue lebt newr tzwey jare
vnd lies kein wirdiges gedechtnuss noch im. anno domini xi c
vnd lxxxi iar was in merhern ein graf mit dem namen
wilhelmus, ein dyner des vorgesprochen conradi, welcher,
do er nicht ab tzohe sein hende von der antzundung der
kirchen in der verwustunge des hertzogthumes tzu osterrich,
do wart er tzu samen getzogen vmb dy vnd vmb sein ander
frunde, vnd ging gein rome vnd peychtet dem babst, welcher
im gepot, das er ein frawen closter bawet vnd setzet dar ein geystlich
person, vnd tzu dienen dem hern ewigklich. welchs er
thet vnd pawet ein junckfrawen closter an der stat, dy do
geheyssen wirt cunitz, des ordens premonstratenn, welch
noch hewt bey tag dar innen sein. valentinus starb; darnach ward erwelet heinricus zu byschoue
anno domini xi c vnd lxxxii iar yst gestorben valentinus, ein
byschoue tzu brag, welcher im nochvolget der brobst wyssegraden,
ein vetter hertzog frydrichs, mit dem namen heinricus,
ein sun des pruders heinrici, etwann des kunges wladyßlay,
welcher nu wider yst kumen von parys, do er in studys
gelernet het, eins guten geschlechts vnd ein jungling. welcher
geweyhet yst worden zu eym byschoue zu prag vonn
seynem vettern frydrico, hertzogen tzu behemen, vnd von theowaldo,
welcher von verhencknus fryderici hielt das furstenthum
durch vier teyle des landes zu behemen. vnd hat erlyden
vill smachheyt. durch welcher sach wegen der selbig byschoue
heinricus mit dem tzunamen bretißlus zu nehent den
houe des keysers vnd noch schiedung vill tzwytrechtigkeyt
wider kome er mit den vorgesprochen fursten zu eyner eynigung
des frydes vnd eyntrechtigkeyt mittelnde des keysers.
aber dy grossen hern, dy behemen, vmb karten vor langest
mit tzu geplossen veruolgung mit haß in den hertzogen fryderichen
vnd außwurffen inn aus dem hertzogthum vnd
versnodet mit scheltwortern mit ottone vnd machten inn tzue
eym furstenn conradum von merhern vnd besassen im prag
lange tzeyt vnd tzum letzten behielten sy es. vnder des
sante der keyser gen prag den beyrischen pfaltzgrauen,
swager des vorgenanten conradi, vnd beyd conradum vnd
auch die behemen, dy do mit im warn, ruft er tzu dem
houe gein regenspurck. sy komen, ydoch sy geprauchten eins
pesseren rates vnd gingen, aber newr allein dy edelen wurden
ertzaygt dem keyser, welch der keyser wolt erschrecken
vnd hiess vil hantmesser bringen, gelycher weyse, als
ob er sy wolt lassen enthaubten. hiervmb baten sy genad
des keysers vnd vielen im tzu fuessen, vnd do sy also
getwungen wurden mit dem artickel der nottigkeyt,
do namen sy wider frydricum tzu eynem hern vnd hertzogen
vnd gingen wider mit im gein prag vnd schatzten das
fur ein gros geluck, das sy nicht vervrteylet sein worden
mit dem laster der verserlichen mechtigkeyt. also der
weyse keyser verdruckt weyßlich die tzu samen swerung der
widerkleffischen, dem gab er behemen, den macht er genugsamklich
merhern. auch vi kalendary may ward anderweyt geweyhet
die kirchen strahouiensis durch den albertum, ertzpyschoue
tzu saltzpurck, dar vmb das der kore desselben munsters
was erhebt worden vnd der gros altar bewegt. welcher
adalbertus tzu der zeyt des vnglaubens verlose sein bystum,
vnd das machet der keyser, vnd was genugsam ann der
brobstey melnicenn vnd beleyb in behemen nahent bey xv
jar vnd vertzeret do sein tag selygklichen, als lang, bys er
wider tzugefuget ward seinem bystum etc. wie watzlaus tzoch fur prag vnd fridericus, der romisch kung, vertreyb inn, vnd tzoch wider conradus
anno domini xi c vnd lxxxiii iar watzlaus, anders genant
wentzeßlaus, ein sun des alten sobießlay, vnd
odalrici, ein tewtscher, erhub den schilt wider hertzog frydrichen
vnd sammt ein menige der trewlosen vnd vmbgab
prag, aber er mocht sein nicht behalten, wann von
innwendig ward er bydersteen stercklich mit der frawen
elyzabeth vnd ein weyp fryderi, der do tzu samen bracht
ein grosse menig durch dy frewnd in tewtschen landen,
welch der vornemest was lewpoldus, hertzog tzu osterrich,
der do mit grossen scharen. aber der her adalbertus,
byschoue tzu saltzpurck, was ytzund kumen mit seynen
gewappenden vntz gen brag, vnd das schaweten die behemen,
dy grosseren hern vnd vorchten auch den gewalt des keysers
vnd noch vill erforschung der schanden tzum letzten
weychen sy von dem vnd namen wider frydricum zu
eym hern. vnd also gesyget frydricus vnd widerruft dye
schar. anno domini xi c vnd lxxxiiii iar frydricus bewegt
ein schar wider conradum von merhern vmb das alt
vnrecht, das er inn wolt vertryben haben von dem reich, auch
etwann vmb dy ennpfremdung des merhern landes, welches
er schicket tzu behalten nicht von im sunder von den hennden
des keysers. vnd do es inn eben was vnd der keyser enhalb
des gepirges was, do sendet er seinen pruder przemyßkonem
mit eyner grossen schare gein merhern. der do kom gein bethouienn
vnd snoymenn vnd wustet alle dinck mit rauben vnd mit
antzunden. theobaldus wart aus behemen vertryben von fridrico. die behemen vnd merhern hetten gar ein grossen streyt
anno domini xi c vnd lxxxv iar frydricus sendet anderweyt
seynen vorgesprochen bruder przemyßlaum
wyder conradum an das ende des merhern landes, welcher
tzukunft erhort conradus vnd kom im entgegen mit starcker
macht der tewtschen vnd der merhern, vnd vermassen sich
miteinander ein herten streytes in der stat ludomitz, das man
es horet tzu cunitz, dar von gelegen ein grosse meyl, das
geschrey der streytenden vnd das prastelen der pferde, vnd
der harnysch. darnach sein ir als vill getodt, der edlen der
behemen vnd der merhern, das man ir vill must in ein gruben
legen. anno domini xi c vnd lxxxvi iar conradus
sahe, das er nicht mocht widersteen dem fryderico, er kom tzu
im gein cunitz vnd sein dar nach worden frewnd. item des
jares leyde dye sunne geprechen, vnd yst geuolgt ein grosse
stercke der menschen. anno domini xi c vnd lxxxvii iar
frydericus mit allen seinen herrfurern, heinricus,
byschoue tzu brag, mit den epten vnd priesterschaft des pystums
tzu prag sein geruft worden tzu dem houe des keysers,
vnd do selbst ward celebrirt ein grossen send. anno domini
xi c vnd lxviii yst besessen worden iherusalem von den
heyden. auch zum letzten ward es begryffen durch soldanum,
vnd vil getrew menschen wurden getottet grawsamklich. es geschah ein merfart, vnd frydricus, der hertzog, starb, vnd keyser frydrich ertranck
anno domini xi c vnd lxvii iar indiction vii der vnvberwintlich
keyser frydrich des iares seynes herschen xxxiii
jar, aber des reichs xxxviii vmb außrichtung genhalbs
mers schicket er notturftigkeyt vnd bepfalhe dy geschefte
des keyser reichs seinem sun heinrico, des romischen kunigss,
v ydus may von regenspurck beweget er ein schare, betzeichent
mit dem crewtz cristi vnd kom mit schyffung auf die
tunaw vntz gein wyenn vnd darnach tzoch er furpass
gein vnngern tzu dem heyligen lande. des jars starb frydricus,
ein hertzog tzu behemen, des gedechtnuss yst tzu eren. welchem
nachuolget conradus von merhern, der do regyret drithalb
jar. vnd der genant conradus mit dem keyser in apulya
starb, der do was ein sun des sunes lewtoldi, sun conradi,
des ersten brzetißlay. darnach der vorgesprochen theobaldus
widerpracht sein landt. der keyser frydrich wolt
vberswymen alueum, das rawbendysch styll wasser vnd wie
wol es im von yderman verpoten was, vnd ertranck, welchs
leychnam durch seynen sun ward auf gehaben vnd begraben
tzu anthyochya in der bystumlichen kirchen des fursten
der appostelen petri xiii kalendas iuly. dem noch volgett
in dem reych sein sun der romisch kunick etc. darnach ward heinricus zu rom gekronet
anno domini xi c vnd xc iar heinricus, romischer kunig,
ein sun fryderici des keysers, yst gekrontt worden zu
rom tzu keyser. in welches grafschaft was der hertzog vonn
behemen vnd tzohe mit im gein apuliam vnd wider brachten
dy vberwindung. aber in dem nachkumenden iare starb er,
vnd sein gepein wurden gepracht gein brag vnd gegeben
der kirchlichen begrebnuss. in der stat neapolis yst gleycherweise
gestorben otto, hertzog von behemen. anno domini xi c vnd xci
iar, als gestarb conradus, der hertzog wentzeßlaus, ein
sun des eltern sobyeßlay, nam an sich das hertzogthume
zu behemen vnd regyrt kawm drey moned, wann der hertzog
przemysl, etwann ein sun des kunges wladyßlay, treybe
wentzelaum von dem sale tzu prag, vnd dy stat ward vmbgeben,
noch nicht ward begryffen, aber noch dreyen moneden
ward er gegeben inn dy hende heinrici, byschofs tzu prag,
myttelnde dem keyser mit verhencknus des vorgesprochenn
wentzelay. furwar der hertzog wentzelaus, do er tzohe denn
weck in den enden des landes sirbye durch dye berichtnus
der klugen margrauen desselben landes, do ward er gelegt
in ein gar wol bewarte verschliessung. in dem jare der hertzog
przemysl mit den seinen verwustet eyn teyl des behemer landes.
do von mocht er im dem keyser tzu eym veinde, dar
vmb wart er tzum letzen vertryben von behemen lant, vnd
heinricus, annders genant brzetyßlaus, byschoue tzu brag,
erwelet wart tzu eym hertzogen vnd wart eingeleytet heylich,
als denn gewonheyt yst.
anno domini xi c vnd xcii
iar przesymil, anders genantt otakarus, ein hertzog tzu behemen,
verwustet etzliche tewtsche lant mit antzunden vnd rauben,
vnd aus dem reytzet er phylippum, hertzogen zu swobe,
welcher darnach gekronet yst worden zu keyser durch den
ertzpyschoue von meintz, zu hass; darnach ward er versunett,
wann dar vmb das es im gand vnd hiess, yst
er gekronet worden tzu eynem kunig zu behemen, als denn
hernach wirt gesagt etc. anno domini xi c vnd xciii iare heinricus,
byschoue tzu prag, welcher des vordern iares behylt
sein geporen frewndt przemysl vnd wladyßlao dem behemen
vnd den merhern, auch fur welch er sych verpand
mit eyner solchen gelubde: wer, das er tzu der gesatzten tzeyt
nicht betzalet das gelt, das er wolt ein geen dy gefencknus
des keysers vnd bereytet sein seynen gepoten, als lang,
das er nicht ein geleyche betzalung het, mit welcher
not er getwungen ward nahent ein gantzen jare vnd stund
ein weyl zw eger vnd ein weyl in des keysers houe; vnd do
inn der keyser nicht wolt auflosen von dem bande der gelubnuss,
es wer denn, das do betzalet wurd durch dy das uorgenant
gelt. vnd do der byschoue nicht gegenwurtig was, do
pullen dy hawswonenden hunde vnd entzunden den hertzogen
brzemysel in seinem has, also das er ytzund mocht sycher
eyn geen gein behemen. in der tzeyt geschah, das etlich fursten
von sachsen sich widersatzten dem keyser, dy santen tzu
dem hertzogen brzemysl byttende inn, das er stund mit inn.
das gelobt er inn tzu thun. das was nicht vnkund dem byschoue,
der das gepracht hat tzu den oren des keysers, von wannen
er beraubt den vorgenanten hertzogen przemysl als palde
seines hertzogthums zu behemen, gleych als eins schuldigen
des lasters seyner verserlichen mayestet, vnd als gewonheytt
yst, der selb keyser bestetyget heyligklichen einen byschoue
von dem hertzogthum von behemen mit den phanen vnd sante
inn tzu seynem vater lande vnd lies im dy schuld. der
lewmunt des gemachten byschofs kom an tag, hierumb
dy gewaltigen in behemen widersatzten irem hertzogen in einer
eyteln hofnunge vnd sy swuren vnd gaben purgen, das sy
inn mit keyner vernunft beschedygtenn. do verkundet ward dy
tzukunft des byschofs, do vergingen etzlich edlem mit irem byschouen
vnd das gelubd, das sy mit den worten geben heten,
das wolten sy volbringen mit den wercken. do sy nu komen
ann dy stat, do dy gedanckten des hertzen waren tzu sagen,
do huben ann als pald eyner nach dem anndern vonn
den eltern vnd fluhen tzum byschoue, also das przemysl gar
kawm da vonn flohe. der byschoue wart gefurt gein brag
in eyner grossen grafschaft der vorgenanten vnd der nachuolgenden.
nach welchem vmb leger vier monad, als antrat
der heylig crystag, in dem funften moned er behyeltt.
der byschoue regyret vntz zu den tzeyten seynes lebenns
nahent vier jar seligklich, darnach als wider gesant ward
przemysl vnd ausgetryben aus dem hertzogthum.
anno domini xi c vnd xciiii iar heinricus, hertzog vnd byschoue,
mit eyner vberflussygen schare yst getzogen gein sirbyam
von geheysse des keysers heinrichs, welcher ertzurnet was
auf den margrauen aus syrbye genant adalbertus vnd
vil scheden sein geschehen an land, an kirchen vnd an klostern.
durch welcher ding wegen darnach wart zugetzogen, das byschoue,
das er waynet in dem send, vnd gevordert hat dye
pete aller der, dy bey im in dem send waren. anno domini
xi c vnd xcv iare heinricus, hertzog vnd byschoue, mit ir vill,
dy do getzeychet waren mit dem tzeychen des heyligen kreutzes,
begert zu kumen vm hylf des heyligen ertrichs, aber
es kom ein sneller tott vnd hyndert seinen fursatzt. auch keyser
heinrich, der do was auch des willen zu sein, starb auch.
anno domini xi c vnd xcvi iare etc. byschoue heinrich starb, vnd nach im ward tzu byschoue milito oder danyel
anno domini xi c vnd xcvii iar petrus epystler vnd cardinal
des tytels der heyligen marie in violata kom
gein behemen; das er ytzundt beswert ward mit der kranckheyt,
do wart er aufgenomen von dem vorgenanten byschoue
vnd mit den thumhern in der oben gesprochen erwirdigenn
tzeyt vnd an dem samtztag in der fasten hies er celebriren
die ordnung der dye zw weyhen waren, in welchen
der cardinale nahent getottet ward von den priestern vnd
pfarern, dy er wolt dringen tzu dem gelubde der kewscheyt,
das do geforder wirt von den, die do zu weyhen sein. vnd
wie wol inn yst auf gesatzt ein pen vmm ein solche durstigkeyt,
ydoch wurden dy weyhung darumb gehyndert.
in dem iar ward gestraft heinricus, byschoue vnd hertzog,
mit smertzen, zum letzten starb er xvii kalendas iuly.
auch hat er regyrt vntter hertzog frydrich xii jar, vntter
conrado dritthalbs vntt watzlao allein drey moned
vntter przemysl anderthalbs vnd regyret das bystum vnd
das hertzogthum nahent vier jare seligklich vntz bis an
sein todt. die summa der jare sein xv jar vnd tzwey moned
von der tzeyt als er erwelt wart. es yst nicht tzu wundern,
das er gross ere vnd sorgueltigkeyt hyelt an mynnerung des
hayles, dar vmb mocht er das vor thun, wann er vor reich
was in den guttern zu sein gutt. aber do er hertzog wart, do
wart er gedacht grawsam zw sein den vngutygen. do der
noch arbeytet in der krancheyt, das erhort der hertzog przemysl,
er versucht mit den seinen ein tzu fallen prag, welchs
arbeyt wurden abgekart, wann dy edlen, die panerhern,
dy do warn mit dem byschoue, liessen dy spitzen entgegen
vnd sturmten vnd hyn vnd her vyelen ir vyll aber dy, die
do waren auf dem teyl des byschofs, bekerten den brzemysl
in dye flucht. der pyschoue mit seyner macht gesygett,
doch vorcht er dy tzweyfelhaftigenn geluck vnd liesse sich
furen gen eger, das er do hett pessere rue. do starb er vnd
seyn leychnam ist gepracht gein toxan, vnd aldo erwirdigklich
begraben bey seiner muter. wladyßlaus, hertzog
tzu brag, was gefangen durch eins tewtschen willenn,
des przemysl, do erledigten inn dy lanthern zu behemen
von den panden vnd bestetigten inn tzu eynem hern des
ertrichs vnd tzu eym fursten, vnd dorsten nicht vertzeyhen
ir gelubde in seynen vorgenanten pruder przemysl von tzweyer
sach wegen, wenn sie etwan wyder ynn gestrytenn
heten, wenn sie auch vntterweylen des keysers genad nicht
heten. darumb wladyßlaus in den achtagen sandt veyts
yst erhaben worden tzu eym hertzogen in behemen, darnach
iii kalendas nouembris zu samen rufet er gein prag
beyd dye briesterschaft vnd auch die edlen des ertrichs
tzu handeln von der erwelung des zukunftigen
byschofs zu prag. der hertzog gab inn in dem rate tzu
eynem byschoue seinen cappellan militonem mit eym
andern namen danyelem on mitgunnen der briesterschaft,
welcher regyret xviij iare. aber wladyßlauss
regyrt von den achtetagen sand veytz vntz bys auf
sand claus tag. zw mitter tzeyt ward begraben keyser
in apulia. aber przemysl vnd sein gunner, do sy entpfunden
seinen todt, do tzugen sy gewappent gein brag
vnd begerten zu sterben oder leben, auf das das sy ire
narung suchten vnd przemysl, irn hern das hertzogthum.
der hertzog wladyßlaus kom den entgegen mit seynem byschoue
vnd mit anndern mannen eins guttes rates vnd wie
wol er het gar ein starcke ritterschaft, durch eins gutten wegen
des frydes vnd der eintrechtigkeyt ydoch waych er von
dannen; er beweget wart mit begyr des tewtschen; vnd yst
zusamen gelobt seinen tewtschen vntter eyner solchen weyse,
das sie gleycherweyse beyde herschen: der in merhern vnd der
in behemen, vnd darnach was inn beyden als eynn geyst
vnd als dy eintrechtigkeyt eins furstenthumes. phylippus vnd otto waren tzwytrechtig vmb das hertzogthum
anno domini xi c vnd xcviii iar philippus, hertzog zue
swaben, ein pruder keyser heinrichs, auch otto, ein
sun hertzog heinrichs etwann in sachsen, waren miteinander
krigende, yr ytzlicher besorget im aufzusetzen das
keyserlich reych. wann otto tzu ach durch den von kolen,
aber phylippus von meyntz durch den von meintz,
ertzpyschoue, wurden geweyhet. an dem tag als philippus
gekresemt wart tzu meintz, do wart gekront
przemysl tzu eynem kunig von behemen, das hies philippus.
anno domini xi c vnd xcix iar przemysl, kunig
zu behemen, wart gepeten von phylippo von tewtschenn
landen wider den kung ottonem, der do was erwelt zu
einem keyser. er tzohe selyklichen. anno domini xii c iare do
yst geschehen ein grosser ertpyden ann sandt gothartztag
tzu myttag tzeyt durch vill weyten der stet vnd am
freytag zu gleycherweyse in der selben tzeyt, do viel ein
gar grosser snee von dem hymel. anno domini xii c
vnd ein jare przemysl ab hin weck tzoch mit seiner ersten
frawen geheyssen adla, vnd tzufuget im in dy ee dy tochter
constantiam des kunges von vnngern, ein swester des
kungs bele. adla was ein swester des margrauen von meichsen.
auch starbe engelbertus, byschoue tzu merhern, dem
nachuolget bauarus etc. anno domini xii c vnd tzwey iar bauarus
byschoue tzu merhern, yst gestorben, welchem nachuolget
robertus der engellysch, prior von nepomuck des ordens
cystercienn. anno domini xii c vnd iii iar yst vertzeret
worden mit dem fressen dy pystumliche kirchen, vnd
in dem nachkumenden iare ward sy wider gemacht durch den
byschoue robertum. in dem iare kom tzu hylf der vorgenant
kunck przemysl dem romischen kunig phylippo wider
ottonem von brawensweyck vnd von dem andern teyl des
reyches vberwand phylippus mit hylf der behemen den ottonem
vnd den ertzpyschoue von kolen. anno domini xii c vnd
iiii iare der heyliger peychtiger cristi procopius yst cononytzyret
worden, durch welchs verdintnus vil krancker getrewer
gesunt wurden. desselben jares przemyßl, kungk tzu
behemen, welcher vor anhing dem phylippo, als oben gesprochen,
wirt, vmbkart in das geschicht vnd auch das
sych das dinck annders het, vnd anhing dem ottonem mit
seynem pruder wladyßlao, dem margrauen tzu merhern vnd
verleyhe hylf wider den kunig phylippum vnd wustet schedlich
das ertrich phylippy. anno domini xii c vnd v iare
der przemyßl wider gepracht dy die genade phylippi vnd satzt
inn purgen vnd tzehen tausent marck. des jares dy kunigin
constantia, ein beyp przemysl des kunges zu behemen,
gepare im den sun wentzelaum. aber vor dem gepare
sy drey tochter; eyne dem hertzogen von kerreten, dy
andern dem hertzogen von polen sein gegeben worden
tzu weybern, die drit yst gestorben in behemen mit dem namen
agnes, des hertzogen von polen, dy hies anna, welche gestift
hat in wratißlauia das closter der heyligen closterfrawen
des ordens sand claren vnd auch das spital sand mathye
der crewtzhern mit dem stern, welcher leichnam do begraben yst
vnd ruett selligklich. anno domini xii c vnd vi iar die sun
theobaldi, des jungern, als mit namen theobaldus vnd sobieslaus
wurden wider geruft den behemen. anno domini xii c
vnd vii iare constancia, ein weyp przemysl, des kunges, wladyßlaum,
darnach den margrauen tzu merhern, noch dem sy gepare
ein tochter mit dem namen agnetes, welch versmehet dy
hochtzeyt vnd das gantz romisch oder keyserlich reych keyser fridrichs,
vil mer wolt sy geben dem hymelyschen prewtigam
das gelubde vnd heyligen ir dy lauttrigkeyt ir reynigkeyt,
wan sy stiftet das closter sandt clarn in der stat zue brag
vnd bekennet den selben orden vnd an der stat, do dy stiftung
yst geschehen, yst genant bey sant francyscen. do selbst tzu brag
ruett er seligklich vnd was scheynen in dem leben in vill wunderwercken
vnd auch gleycherweyse in dem todte. dye heyligen
iunckfrawen stiftet das spytal der crewtztrager mit dem
stern in dem fus der prucken tzu brag. auch wirt gesprochen,
das sy sey gewest ein beschawerin der heyligen sandt claren.
darpey in dem jar ward eclipsis solis. anno domini
xii c vnd viii iare. anno domini xii c vnd ix iar constantia,
ein weyp przemysl, gepare otakarum, welcher dar
nach gepar przemysl, margrauen zu merhern etc. philippus ward heimlich ertot zu bamberg
anno domini xii c vnd zehen jar phylippus, romischer kung,
vnd przemysl, kunck zu behemen, sein widergeruft
tzu der vordrygen frewntschaft, vnd dy frewntschaft
beleyb tzwyschen ynn vmdruckt, vnd der selb przemisl
verwustet vnd zerstoret gantz vnd gar den kunck ottonem,
den widersachen des philippi vnd toch do tzohe
er von ottone vnd anhing phylippo vnd seinen frewnden.
vnd her wider vmb phylippus begeret tzu setzen
ein grossere stetigkeyt der frewntschaft, so gab er tzu eynem
weybe dem wentzelao, sun des kunges zu behemen, sein tochter
kunegungen. vnd darumb, das der selb phylippus gelobt
het sein tochter zu geben dem bfaltzgrauen bey rein,
iii kalendary july tottet er phylippum betrogentlich zu bamberg
bey der nacht. aber heinricus, ein marschalck des kunges
phylippi, rach das plut seines hern vnd tottet grausamklich
den pfaltzgrauen, der do spylet mit pock in eyner innselenn
der thunnaw, vnd gab dem todte tzu mynstem sein satelknecht,
dy mit im waren. der otto von sachsen nam dar nach dass
keyserlich dyadem vnd dar vmb das der otto was eynn
durchechter der kirchen, do wart er verkundet in den pan
von dem babst innocencio, przemysl dar nach anhing fryderico,
dem anndern, sun keyser heinrichs, welcher consecrirt
wart von dem oben geschprochen hern innocencio durch dye
erwelung der fursten des tewtschen landes. welcher frydricus,
als man tzalt anno domini xii c vnd xi iar, was celebryren
ein erwirdigen keyserlichen houe in basel vnd freyet
den kunck vnd das reych zu behemen vnd verleyhe
im genade, als dann ytzund beschryben wirt etc.:
frydricus, von gunender gotlichen guttigkeyt der
erwelt keyser der romer vnd allezeyt merer des reichs,
kunck sycilie, des hertzogthumes apulye vnd des furstenthumes
kapue. wann dy tzyrd vnd der gewalt des
keyserlichen reiches vorging vnnßern stat, das nychtt
allein der andern fursten der gotlichkeyt, sunder auch dye
kuniglichen scepter werden verlyhen von vnnser mayestat,
wir schatzen das erlich vnd gar groz das in vnnßern
wolthunn vnnser solchen grossen clarheyt vnd in den anndern
wechset dy tzunemung der kuniglichen wirdigkeytt
noch dar vmb vnnser vberscheynung gespruch leyt. dar
vmb ist, das das wir gemerckt haben die keyserlichen
dinst, der inigkeyt, dy das volck von behemen von alter
tzeyt ertzaygt hatt dem romischen reych vnd das ir
durchleuchtigyst kunck otakarus von ersten vntter den fursten
besunderlich von den anndern vns erwelet hat tzu eynem
keyser vnd bey yst gewest alletzeyt vnnser erwelung der bestentigkeyt
vleyssigklich vnd nutzlich, als vnnser lieber veter,
eyner seligen gedechtnuss der kunig frydricus het eynen ratt
aller fursten vnd bestetiget den kungk durch sein hantuestenn,
wir bestetigen, schicken vnd beweren eyne solche heylig vnd
wyrdig bestetigung vnd das reich zu behemen freylich vnd
an all beschatzung des geldes vnd mit gewonlicher gerechtigkeyt
vnnsers hofs verleyhen wir im vnd seynen nachkomenden
ewigklichen vnd wollen, das eyn ytzlicher, das von
inn erwelt wirt tzu eynem kunig, tzu gee tzu vns oder tzu
vnnßern nachkumenden zu nemende dye kuniglichen scepter
mit eyner tzymlichen weyse, auch all ende, die do gesehen,
werden anrurn das vorgenant reyche, in welcher weyse
sy im sein enpfremdet worden, die verleyhen wir im vnd
seinen nachkumenden tzu besytzen. auch das recht vnd den gewalt
tzu bestetigen die byschoue des reichs verleyhen wir im vnd
seinen erben gentzlich, ydoch also das sy geprauchten der freyheyt
vnd der sicherheyt, der sy so sein gewonet zu haben von
vnnßern vorfaren. aber von vnnßer gabe vnnßer keyserlichen
freyheyt setzen wir, das der vorgesprochen durchleuchtygyst
kunck oder sein erben schuldig sein tzu kumen zu keynem
vnnßern houe, allein tzu dem, den wir verkunden zu
celebryrn tzu bamberg oder tzu nuremberg, oder yst, das wir
wollen celebryren zu mersemburg ein houe, so sein sye
schuldig tzu kumen. yst das das der hertzog von polen
wirt geruft vnd kummet, so sullen sy im verleyhen dass
hertzogthum, als dann ir vordern etwan kunig tzu behemen
haben gewonet tzu thun, ydoch als das es inn vorkundt
werde gethan durch ein fryst vi wochen, tzu kumen
tzu den vorgenanten houen. yedoch wer es, das wir oder vnser
nachkomen gekronet wurden zu rom, so verlassen wir
der wilkur des vorgesprochen kunges otakari vnd sein
nachkumenden, sy senden vns dreyhundert gewappender
oder sy senden vns ccc marck. zu der gedechtnuss vnd ewigklich
zu beleyben vnnser bestetigung vnd vestigung, so haben
wir lassen schreyben vnd stercken mit vnnser guldein
bullen dy gegenwurtig hantuest durch die hend heinrici
von barys, notary vnd vnnßers getrewen in dem iare, moneds,
vnd gewaldes als hernach geschryben yst. dy getrewen des
dinges sein dy: der ertzpyschoue barrensis, der byschoue vonn
basel, byschoue von costnitz, byschoue von kur, der apt von
auspurck, apt sand gallen, der apt von biteber, von bertholdus
von nymphe, prothonotarius des kuniglichen hofs; graf vlrich
von chyburg, graue vlrich von haneßpurck vnd der lantgraue
von elsessen, dy grauen von froburck ludewicus vnd
hermannus, graue berenherus von hohemburgk, arnoldus, eyn
edeler von worch, rudolfus, voyt von..., ruprecht furste, rudolf
von ramensperg, albero von tauestius, camerer vnd vill
ander gros hern vnd edel vnd freyen mit welcher getzeugknus
es kunt yst, das dy hantfest bestetigt yst. vnd dy dinck sein
geschehen noch cristi gepurt xii c vnd xii jare, des moned septembris,
indictione xv, aber des reichs des durchleuchtigen hern
frydrichs, des erwelten romischen keysers vnd altzeyt merer
des kunigs sicilie xv. geben inn der edlen stat basel, durch
dy hende des vice, prothonotary vi kalendas octobre seligklich. amen.
in dem namen der heyligen vnd vnteyllichen driualtigkeytt
amen. fridericus, von gunnender gotlichen guttigkeyt erwelt
romisch keyser vnd altzeyt merer des reychs, kung sicilies, des
hertzogthums apulie vnd des furstenthumes capue. zw
erheben dy tytel der kuniglichen wirdigkeyt, wir haben vns
tzu zu neygen der gelubender, welcher gelaub vnd ynnigkeit
bey allem vnnßern gescheftenn zu uerdern gantz vnd vnuerdruckt
mit gewysser erfarung erkant haben; hierumb wen wir, das
das sey wirdig vnd erlich, das wir der, dy do von dem annbegynn
nicht widerten bey sten vnnser vordrung, ye fleyssiger
wir inn mit dynsten antworten, auch das wir mugen zu locken
mit irem peyspyl vil ander mit stercklicher. hiervmb
haben wir gedacht in vnnßerm gemutt dy verklerstenn
dinst, der die durchleuchtigyst kunik zu behemen, der
ottakarus, mit inwendiger begirde des hertzen mit allem
behemischen volck vntz byß hy herr beweyset hat vnd auch,
das das got geb, vns ewigklich yst beweysen, wir begern
tzu dysem mal antworten, als vill nur mugen seynen dinsten,
thun wir kunt den gegenwurtigen vnd nachkumenden,
das wir dem selbigen kunig von behemen geben vnd
bestetigen vnd zu eyner ewigen besitzung geben wir vnnser
aygenschaft flos, mit den dynstknechten, was aygenschaft
sy sein, vnd mit gantzheyt des reichs, aller besitzung als den
vnnser anher eyner seligen gedechtnus fridricus, der erlichst
keyser der romer kauft hat von der frawen adelheyda, grefin
von cleue. item wir geben im vnd bestetigen das slos, das
do geheyssen wirt swartzpurck mit seynen dynste knechten,
was aygenschaft er yst, vnd mit aller gantzheyt des rechten,
aller besitzung als es vnnßer anher gekauft hat von hertzog
heinrich von medelick. item das lant mylein vnd reichenbach.
item wir geben im vnd bestetigen das schloss hechtenstein
mit allen seinen tzugehorungen. auch dem selben kunig verleyhen
wir tzu einem lehen gutt vnd bestetigen dy besitzung mantulie
vnd luce mit allen iren tzugehorungen, darumb das schlos
donyn mit seyner zwgehorung geben wir vnd bestetigen, yst
das, das wir es von dem margrauen von meichsen mugen abgelosen.
yst aber das, das wir den nicht mugen betzalen,
vnd was den drey erwelet fursten des reychs von den selbigen
kunge, die denn in vnnser genade sein, was dy drey erkennen,
das wollen wir thun. aber das dy gebung vnd verleyhung
vnd bestetigunt vnnser freyheyt geprauchen eyner
grosseren stercke, vnd das mit eyner mereren sicherheyt geoffenbart
werde, so haben wir lassen schreyben dyse gegenwurtige
hantuesten durch dy hende heynrici von paryss, vnnsers
notarii vnd getrewen, vnd haben die lassen gesterckt mit vnnser
gulden pullen, des jares vnd moned indictione als hernach
geschryben. die getzewgen des dings sein als uor: ertzpischoue
von baren etc. anno etc. mensis septembris xv indictione etc.
als oben beschlossen wirt etc. anno domini xii c xi iar. anno
domini xii c vnd xii iar. die heyligthum der heyligen thome,
jacobi vnd thatey, tzwelfpoten, auch des heyligen mauricy
sein gepracht worden von tewtschenlanden gein brag.
anno domini xii c vnd xiii jar. anno domini xii c vnd xiiii jar
der ander danyel, byschoue tzu prag, starb vnd andreas, probst
der selben kirchen, der achtzehent byschoue, noch im kom.
anno domini xii c vnd xv iar wart tzu rom geweyhet andreas
zw byschoue an sand cecilien tag. anno domini xii c vnd
xvi iare dy pruder sancti adalberti sein getragen worden gein
prag vnd ruen aldo seligklichen. von innocencio dem dritten ward ein concilium zu latheran
anno domini xii c vnd xvii jare der babst innocentius der dritt
celebriert das gemeyn concilium zu latheran. anno domini
xii c vnd xviii iar theobaldus, ein hertzog zu behemen vnd laurentius,
byschoue wratyßlauiensis, sein getzogen gein brewsen.
anno domini xii c vnd xix iar. anno domini xii c vnd tzweintzig
jar dy polen sein grawsamklich getottet wurden mit dem
swert von den brewsen vnd rewsen. item andreas, byschoue
tzu prag, darumb das der kunck przemyßl vnd all banerhern
des reychs zw behemen dy kloster, kyrchen des gantzen
bystums tzu prag in den hewsern vnd wegen vntterdruckten
mit eynem vnerheblichen ioch des dynstes vnd beswerten
dy vnguttigklich mit vngehorten beschatzunge, also das sy
verdros tzu leben, vnd verknupfet beyde den kunck vnd
sein banerhern aus gemeinen vrteylen vnd vntterleget das reich
dem kyrchlichen ban; yedoch furlegt er dy clage dem babst,
von wannen dy beswerung sein erlycher weyse gemynnert
worden, aber etzlich sein anderweyt beweget worden, als
in den mawten, mit den do beschatzet wurden dy priester:
ein iud ein pfening, aber der pfaf von der kron des haubtes
betzalet xxx pfennig. anno domini xii c vnd xxi jar der
kunck przemysl vnd gemeynigklich die panerhern zu behemen
durch erwirdig poten gaben dem byschoue zu brag
dy trew, das er im nicht forchtet vnd paten, das er in
inn absage zu dem gemercken des landes merhern
vnd osterreich tzu handeln mit im von den stat der ern vnd
der kirchen. von des wegen mit inn tzusamen kom an dem
tag der im beschyden was, aber er schuf nicht vnd kome
von sefelt gen rome. andreas byschoue tzoch zum andern mal gein rom vnd starb
anno domini xii c vnd xxii iar andreas byschoue mit
dem cardinall gregorio von crescencio yst wider gekart
von dem romischen houe in die ende oder gemercke des merhern
landes an dy statt als mit namen srhartz. durch den selbenn
cardinal yst er gefrydet worden mit dem kunig von behemen
vnd mit seynen banerhern vnd durch den gesprochenn
cardinal yst gelassen worden in dem bregyschen byschoue
des bystums der kirchlich ban. darnach annder etlich besunder
frewnd des byschofs theten im das kundt, wie das der
kunck vnd etlich frey hern des landes heten zu samen geplosen
in seinen todt, welchs erhort der byschoue vnd wart inn
sych geschlagen mit vorcht vnd ging gein rom. aber er starb
des nechsten jars darnach, welchs haubt yst darnach verandert
worden von der stat cassa mare, do er ruet vnd yst
gelegt worden in die mawre der cappellen sancti wentzelay
der pregyschen kirchen auf dem altar des heyligen
crewtz, do nu gesehen wirt gemalet ein guldein crewtz.
item wladyßlaus, ein pruder des kungs przemyßl, hertzog
zu merhern, starb. do wart sein iunger sun wladißlaus margraue
tzu merhern. anno domini xii c vnd xxiii iar. anno
domini xii c vnd xxiiii iare wladyßlaus, margraue tzu merhern
etwan ein sun des kunges zu behemen, der do weich
seinem pruoder przemyßloni, yst gestorben ii ydus augusti
vnd yst begraben in dem closter welerad des ordens cysterciensis,
das er von seinem aygen gelt gepawt hett zu der
ere gottes vnd seiner muter vnd begabet das vberflussigklich.
des jares nachuolget beregrinus, thumher zu prag,
dem andrea vnd yst worden xix byschoue. anno
domini xx v. jare. wentzelaus ward kungk, ein sun des kunges prezmyßl
anno domini xii c vnd xxv jare der beregrinus, byschoue
tzu brag, wart abgesetzt von dem bystum zu rom durch
den babst, nach welchem wart gesetzt bydiwoy, korher zu brag,
der tzweintzygyst byschoue. in dem selben moned do starb der
genant bydiwoy. beregrinus wart gegeben der begrebnuss
in dem hause der pruder prediger bey sandt clementen zu
brag, welch die pruder desselben jares wider genummen hetten.
auch bracht vnd wart erwelet tzu kunig wentzelaus, der
erst geporen sun przemysl von gunst des kungs przemysl
durch heynricum, margrauen tzu merhern vnd durch ander lanthern
vnd edlen des reychs tzu behemen, welch erwelung frydricus,
der romisch kungk, stercket mit seinen brieuen gantz als
ein redliche erwelung von dem rate der fursten des reichs
vnd setzet tzu eym kung der behemer wentzeßlaum, darnach lebet
sein vater przemysel, als denn hernach in der hantuestenn
beschryben wirt etc.
frydricus der ander, ein kungk der romer vnd allezeit
merer vnd kung sicilie bey gunender gotlichen gutigkeit.
yst das, das wir thun ein besundre genad in den
geystlichen vnd erfaren getrewen vnd vnnßern liebhabenden,
das yst nicht vnwirdig, sunder es mit lawt gantz vnd gar
der gerechtigkeyt. darumb wollen wir kunt thun ewigklich
gemeynigklich allen getrewen des reiches beyde den gegenwurtigen
vnd auch den nachkumenden, das gesant yst
worden zu vnnser gegenwurtigkeyt der erwirdig ertzpystlers
belinensis vnd vnnser getrew liebhaber heinricus, margraue
zu merhern vnd dy gantzen gemeyn der banerhern
vnd edlen zu behemen, das sy erwelet haben mit einem gutten
willen vnd gunst vnnsers liephabers otakar, des kunges
zu behemen, tzu eynem kung des kungs erstergeporen
sun wentzeßlaus, haben sy gepeten vleyssige vnnsere
mayestat, das wir stet vnd vest haben dye erwelung wentzeßlay,
vnd dem selben mitteylen vnnßern sterckeren gunst. aber
wir merckten, das ein solche begyr kom aus der hytz des gotlichen
bytens vnd grosser getrewigkeyt vnd merckten dy
sicherheyt des gelaubens vnd dy begyr eyner lauttern ynnigkeyt
des ottakary, des kunges zu behemen, welchen er
vntz bys hye her bey vnnser mayestet gehabt hat, als dann
erkant wirt. auch haben wir gemerckt dy dinste seins sunes
wentzeßlay, vnnßs lieben swagers, dy er vns vnd
vnnßme herschung getrewlich sol ertzaygen von vnnseren
gewonten genad, von dem rat der fursten vnd auch der
freyen hern des reichs, dy do bey der tzeyt bey vns waren. so
haben wir dy erwelung stet vnd veste vnd verleyhen wir
dem selben wentzeßlao das gantz reich zue behemen mit
den enden vnd mit allem recht vnd ere vnd mit allen
vrsachen, dy do zu dem selben reych gehoren, als denn sein
vater das reych vnd dy anndern sein vorfadern, beyde
hertzogen vnd auch kunig ye an dem pesten gehabet haben,
vnd besessen, vnd also gepieten wir vnd setzen vestigklich,
das ein ytzlich person geystlich oder werentlich
furnemen zu brechen oder vbergein dy vnnser vestigung
vnd verleyhung, der solt geben tausent marckt lauters goldes,
der halb teyl sey vnnsers hofs, aber das ander teyl
betzalet werde den dy das vnrecht erlytten haben. aber
das die ding vest vnd stette ewigklich beleyben, so haben
wir gepoten das geschryben wurde dyse gegenwurtige
hantuesten vnd gesterckt mit der annhenckten guldenn
bullen vnnßer meyestat. des sein getzewgen: seyfrydus,
byschoue zu augspurck, vlricus, apt von sandt gallenn,
ceno, apt elbitein, heinricus, apt capidonensis, rudolf, der
bfaltzgraue, graf von rimige, hartman, graf von wirtenberg,
graue ludeuich vnd sein pruder herman, margrauen
von badan, hugo, der iunger, pfaltzgraue, graue von
twingen, graue ludeuich von otringen, bertoldus von
nymphe, anßhelmus von iustingis, marschalck baltherus
von schenck vnd vil ander mer. ich, conradus methenn
vnd byschoue spyrensis, des keyserlichen sales vice concellarius,
des hern seyfrydi, des stuls des ertzpyschouen von meintz
vnd des gantzen tewtschen landes ertzcantzlers, vnd wider
bekenn, vnd dy ding sein geschehen tausent tzwelfhundert
vnd sybenundtzweyntzig vii kalendas may, indictione
iiii, als do regniret frydricus der ander, romisch kunck vnd
alle zeyt merer des romischen reichs vnd kung sicilie, in
dem jare seins romischen reichs vier vnd sicilie xviii seligklich,
amen. geben zu vlm durch dye hende berchtoldy
von neypf, des keyserlichen sales prothonotary in dem jare
moned vnd gewalt als vor, verschryben yst. anno domini
xii c vnd xxvii iohannes, der oberste schulmeyster ward
geweyhet tzu eynem bregyschen byschoue xiiii kalendarii
january, xxi. anno domini xii c vnd xxviii jare der wentzeßlaus,
als denn sein vater przemyßl hyes, yst gesalbt zu
eynem kunig zu behemen durch den erwirdigen vater seyfrydum,
ertzpyschoue tzu meintz, mit seiner hausfrawen, der
kungin kunegunde in der kirchen zu brag ann dem suntag
als man synget esto michi. des jares xvii kalendas july
dy kirchweych der cappellen sancti thome. anno domini
xii c vnd xxix jare wentzeßlaus, der iung kung zu behemen
verwustet das gantz behemen vnd osterrich von kren
gein vnngern, do lewpoldus, hertzog von osterrich mit keyser
frydrich was in apulia vnd fryd machet tzwischen
dem keyser vnd dem babst gregorio. gestorben yst lewpoldus
in apulia, sein gepein wurden gepracht in das closter
tzu osterrich, lnfeld, das er gestyft hett etc. przemyßl oder ottakarus, der kunck starb
anno domini xii c vnd xxx jar przemysel, anders genannt
ottakarus, der drit kung zu behemen starb achtzehen
kalendary ianuary, begraben in der kirchen zu prag. im nachvolget
sein sun wentzeßlaus, der gekront kung.
anno domini
xii c xxxi, do gestorben was ottakarus, do wolt hertzog frydrich
von osterrich die vnrecht rechen, die wentzelaus,
kunck, seinem vater ertzeyt het, mit brezmisl, margrauen
tzu merhern, den pruder germano des kunges wentzeßlay, zusamen
gelobten wider den kunig. do sammeten sy beyde ir schare,
auch mit welchen gesammet waren vill seiner frewnde, als
mit namen der hertzog von merhern mit seinem bruder margrauen
von werd, der byschoue von bamberg, graue von tyroll,
der graue aquilegiensis auch vill andere fursten des tewtschen
landes komen tzu hylf mit im vnd gingen vor tzu dem sloss
des kunges genant byetov, anders genant bethaw, nahent bey
behemen, yedoch was das gelegen vntter den gemercken merhern.
das vmb planckten sy, vnd wart inn von schreckens wegen
aufgegeben. do sy das innen hetten, do tychten sy, wie
der hertzog von osterrich swerlich kranck wer, vnd den weck,
dar innen tzugen drey tag vnd komen, do widerkerten sy
fliehende wider tzu gein ains tags allein vnd achten, das
der kungk von behemen zu der dritten ore des tags bey vetow
in der eben der velde sie wolt angein mit vntzelichen
scharen, do sy erhorten das gethumel der pwsawmen.
furwar es yst gewys, das der kung mit seiner schare stund vntter
behemischen vnd merhyschen walde, nahent bey betaw
vnd was sich betrachten weyßlichen, wie er anhube ein
streyt, wenn er durch den walt ging vnd wenn ir vill,
dy mit im waren, mer gunneten seinem pruder przemyßl,
margrauen tzu merhern, vnd heten in ir schar vil erkantt
vnd miteinander frewnt. vntter des ein edeler ritter von
merhern mit dem namen batzek thet dem kunig dy ere, wenn
durch dye perge vnd welde bey den scharn des hertzogen
vnd margrauen, der vorgesprochen, vnd in der morgen
rott lies er vill bwsaumen erschellen, das sy reytzten dy
rytterschaft zu dem streyte. von welcher gedrone der hertzog
vnd dy seinen erschracken gleycherweyse, als sy nicht
weren darnach, do sy vberwunden waren, do fluhen sy
mit eynem behenden gange vmb dy vrsach des flyhens
tychten sy ein vrsach der kranckheytt des hertzogen, als
denn gewarsagt yst. anno domini xii c vnd xxxii jar
dy heylig elyzabeth dy yst zugeschryben worden seligklichen
der ordenung der gepot vnd desselben jares dy mynneren pruder
namen sy gein brag. anno domini xii c vnd xxxiii
iare frydricus von apulia tzohe vber mer vnd kom gein
tewtschen landen, wan sein sun heinricus, kunck almanie
het ein tzuplasenn mit den von lamparten, wider er, do begreyf
er inn snelligklich vnd sante inn gefangen in appuliam,
aldo er in den kerkern starbe. anno domini xii c xxxiiii
iar keyser frydrich, als do kom zu seinem houe gein augspurck,
wentzelaus, kunig zu behemen, mit den fursten aus tewschen
landen enpfing inn mit grossen eren vnd begabet inn mit
vnmeßlichen gaben, welchem zum letzten, do er gein behemen
wolt gein, do gab er im xx tausent marck mit andernn
kleynoten, welche er mytilgklich als palt hingabe. do das
geschahe, do verwundert sich der keyser vnd dy fursten, das
im der kunig von solchen grossen rychtumen gantz nichtz behalten
hett. auch ward gerufen tzu dem houe keyser frydrichs
hertzog zu osterrich vnd kome er nicht, vnd das schatzet
er vngeneme, das der keyser hylt gefangen in den panden
seinen ayden heinricum, den kunck almanie. der keyser wart
beweget mit tzoren vnd kom gein osterrich vnd entpfremdet
im wien vnd die anndern stet an die newen stat, welch der
hertzog selber person menlich beschyrmet. aber der keyser
tzohe von wienn vnd beualhe das gantz osterrich der beschirmung
der kunigs von behemen. anno domini xii c vnd
xxxv jar keyser frydrich zoch wider gen apuliam, vnd kunig
wentzlaw widergab dem hertzogen das sein, vnd in dem
closter luh, gelegen vor prunn, bestetigten ein ewige frewnttschaft
mit aydenn. anno domini xii c vnd xxxvi jar starb
johannes, byschoue tzu prag xvii kalendas septembre, welchem
nachuolget burkardus, der oberst schulmeyster, der xxii byschoue
zu brag etc.
przemißl floch gein vnngern vor seinem pruder kung wentzeslao; vnd gewann die schlos, dar nach sein sy versunt
anno domini xii c vnd xxxvii iar przemyßl, margraue zu
merhern floch gein vnngern vor seinem pruder wentzeslao
vnd liess in den slossern frum beschyrmer zu beschyrmen
dy schlosser, menlich wider stunden der macht des kunges,
welcher hies gar veste schlosser fur dyse machen, die vmbgeben
wurden mit guttem graben, durch welche er ving
die alten schlosser, darvmb weder einganck noch ausganck
mochten gehaben, zum letzten nam der kunck wider tzu genaden
seinen pruder przemysel mittelnde den peten des kunigs
von vnngern vnd tzu aygnet im wider dy land opauiensem
vnd olmutzensem vmb dy notturftigkeyt seines lebens; der dar
nach starb. anno domini xii c
vnd xxxix iar burckardus byschoue starb ydus septembris; nach
dem kom nycolaus, korhere zu brag, der xxiii byschoue.
anno domini xii c vnd xl iar constantia, dy kungin zu behemen
starb iii kalendas decembris, welch gestyft hett in merhern
tzwey closter: tuschowitz, do sy ruett, vnd oßlaw, tzwey frawen
closter des ordens cysterciensis. item in merhern godin,
brzetyßlaw al. leuchtenburgk vnd bystritz. item sie bawet
in vnngern die stat tyrnaw, vngrisch genant sambach
constantie. item sie bawet in vnngern das sloss rotenstein. es
starb auch robertus, der byschoue zu olmuntz. die tatren wusteten rewssen
anno domini xii c vnd xli iar die heyden, die do genant
sein tartren, zerstorteten vnd wusteten das gantz rewsen
lantt vnd vill andre reich der getrewen. auch totteten
sy mit geschoss colomannum, den pruder des kunges vonn
vnngern, vnd enthaubten hertzog heinrichen von polen, von
welchs gar schare gar wenig der edlen entrunnen; vnd
metzelten dy anndern rytter vnt schyltknecht. vnd do
nu wentzeßlaus tzu nehent mit seynen scharen vnd do
das dy tartren enpfunden, do fluhen sy von polen vnd
eyleten durch dy ende des merhern landes vnd begerten zu kumen
gein vnngern vnd totteten das halb teyle man vnd frawen
in merhern vnd auch in osterrich in dorfern vnd auch auf
den velden, vnd der kung von vnngern floch durch sy
in martimia. des jares starb der babst gregorius vnd keyser
frydrich verharret in dem vrteyl des banz. es wart eclipsis
solis. anno domini xii c xliii iare der hertzog frydrich
von osterrich bey znoyem mit seiner schare wust er merhern
mit antzunden vnd rawben. aber wentzeßlaus entgegen lief
im veintlich, vnd flohe. anno domini xii c vnd xliii iare soldanno
von babylon einging das heylig lant mitt gar einer
grossen menige der heyden genant corosini vnd wustet dy
stat yherusalem mit dem heyligen grabe. noch weder vbersahe
dem alden noch dem geschlecht, sunder er tottet sy all
an vntterscheyd. in dem iar wart erwelet innocentius zue
eynem babst. hertzog fridrich vnd kunck wentzlaw verpunten sich zu streyten
anno domini xii c vnd xliiii iare frydrich, hertzog von osterrich
lued den kung wentzelaum gar zu eyner wollustygen
statt genant schetz, gelegen in den gemercken merhern
vnd osterrichs, von sach tzu erfaren mit im das geluck
des streytz nach dem vest sandt kathreyn in dem nechsten
dritten tag, vnd ob er an dem nicht kom, so solt er von
im nemen ein hantuesten vnter eynem solchenn innhaltenn:
ich, wentzeßlaus, kunck zu vnngern vnd zu behemen, nicht ein
eelich sun, sunder eyner ofnen huren, vnd das byn ich betzeugen
vnd betzeug es vnd als lang ich lebe, so wirt ich es
betzeugen, vnd das ich ymmer muge das oder dy meinen
gelauben, der erlich frydrich, hertzog von osterrich, gab mir
vnd meynen nachkumen vber das ein hantuesten in gegenwurtigkeyt
der edlen meynes reichs vnd aller seyner dyner, gesterckt
mit craft seins sygills tzu eyner ewigen bekantnus gemeynigklich
aller gegenwurtigen crystenlewten vnd auch der
nachkumenden. also wer das, das ich, fridrich, hertzog zue
osterrich, zu der genanten stat in dem beschyden tag nicht
kom, so nym ich von dir, here kunig, die vorgenanten hantfesten
zw einer ewigen schande vnd lesterung vnd meiner
nachkumen vnd nym ein ewig smacheyt meines hertzen,
gantzen hertzogthumes. vnd do der kunig kumen was an
dy stat an dem gesatzten tag, der hertzog des ersten vnd
des anndern tages stellet sich nicht oder einen genucksamen
verweser, sunder do er dersahe von ferren dy schare des
kunges, der hertzog floch vnd von im die die hantuesten, dy er
mit dem gegeben ayde gelobet tzu nemen, das nam er nicht
vnt trug von dannen styl sweygend das laster. mit
den seinen er eylet vber dy thunaw, der kunck veruolget
inn on vntterlos vnd verwustet osterrich vnd widerkeret mit syg. innocentius der vierd ensetzet in dem concilio den keyser von dem reych
anno domini xii c vnd xlv iar der her innocencius der
viert, babst, celebrieret ein gemeines concilium in lugduno,
in welchem er entsetzet den keyser durch ein erfunden
vrteyl vnd zu einsetzen den fridericum von der gemeyntschaft
der getrewen. vnd besunder heinricus, lantgraue in duringen,
ward erwelt in einen kunck des tewtschen landes. in dem
jare wart abgesetzt conradus, byschoue von olmuntz, welchen
er hyndert geweltigklich getzyret mit macht des kunges
von behemen, an welchs stat fursach der
here babst den hern bruno. anno domini xii c xlvi iare,
do nu verdarb frydricus, hertzog tzu osterrich, do ward gegeben
zw einer hausfrawen dem wladyßlao, dem sun des kunges, dy
tochter seins eltern pruders heinrichs, etwann hertzogs zu
osterrich, welcher durch sy nachuolget dem hertzogthum zu
osterrich, do gestorben was vor frydricus. es starb meßko, hertzog
zu polen, welchen wladyßlaus, sun des kungs nachuolget
durch dy erwelung der edlen, vnd gleycherweyse
in dem hertzogthum zu polen. do nu conradus nycht
wolt weychen von dem pystum olmuntz, do was das gantz
merherlant gelegt in den ban. anno domini xii c xlvii
iar wladyßlaus, ein sun wentzlay, des kunges, starb
iii nonas ianuary, welcher nachuolger frydrico inn
dem hertzogthum zu osterrich vnd zu polen, welchem
przemysl, sein pruder, ein sun wentzeßlay nachuolget in den gesprochenn
hertzogthumen. des jares heinricus, lantgraf in duringen,
starb, vnd do ward erwelt zu kunig johannes von hollant. hertzog von osterrich ving vnd tottet vill der merhern
anno domini xii c vnd xlvii iar wentzeßlaus gepot seinem
swager vlrico, sun des hertzogen von kernten, welchem
er gehorsam was, vnd gepot, das er sammet ein schare der
merhern vnd einging osterrich, vnd sant im tausent gewappen
tewtschen zu hylf, welchen er gab solt. do nu
heinricus, hertzog, nahent mit vier tausent gewappenten
nicht feren stund von den gemercken des merher landes
mit den seinen in eynem tall, vnd do selbst aufgeschlagenn
dy getzelt, vnd verpracht die nacht. in dem aufgang der sunnen,
do ir noch vill schlieffen noch von den rumoren dy do gesagt
wurden von dem hertzogen von osterrich, sy sich nicht
besorgten, der hertzog mit gar eyner grossenn schare vmb gab die
getzelt der vorgenanten vnd auch altzu hant vlricum, den hertzogen,
der do flyhen was on harnysch, ving inn mit seyner
aygen hant vnd dy anndern vngewappenten, fluhen hynn
vnd her vnd begryffen sy allzuhant, vnd lies sy gepunden
furen gen osterrich; dy sich wereten, wurden getodt. etzlich enpfluhen
kawm, den gefangen wurden abgesnyten oren vnd nasen,
das sy icht wider zugen gen osterrich, denn der kung vonn
merhern vnd dy ritter des hertzogen von osterrich geprauch
heten der sygung, sy tayleten dy raube miteinander, etzlich edlen
von merhern gaben gelt, das sy entgingen den kerkeren,
sunder dy schlosser des kunges von behemen, dy sie tzu
der tzeyt besassen, wolten sye nicht aufgeben, wie wol sy werden
nackent getragen in gar grosse kelte, fur war es ward dem
heren czirgoni das linck aug ausgestochen, dar vmb das er
ee begert zu sterben, dann das er aufgebe das schlos madberg,
denn das er wolt begeen vntrew bey den guttern
seines hern.
des iares schuf der veint des menschlichen geschlechts,
do entsprang dy materia der tzwytrechtigkeyt tzwischenn
wentzeßlao, kung tzu behemen, vnd przemyskonem, seynem
sun, als gar groz, das der vater tzwungen yst worden, das
er seinem sun auf must geben, vnd das er allein behyelt die
slosser tzwickaw, anders genant klingenberg, lobet, anders
genant der elenpogen, vnd bruck. wann der aufgedrungen
ayde durch dy vorcht pindet nicht vor recht wegen vnd
der vater darnach wolt nicht bey steen sulchen gedrengen,
zu der tzeyt ein edeler, genant borss von osseck, anders genant
von rysemburgk, welcher hyelt von dem teyl des vaters dass
slos pontense vnd wider stund menlich przemyßloni, prezmysl
sammet ein grosse schar vnd besas stercklich das vorgesprochen
slos pontense, vnder des burso mit den hern von
swanberg vnd lembergk vnd sammeten gleycherweyse ein
schare beyde behemen, dy dartzu verrieten das teyl des kunges,
vnd auch der tewtschen von meichsen, vnd anging
den przemyßkonem feintlich bey der nacht, vnd ir vill von
den seinen wurden getottet, vnd bekart brzemyskonem vnd
die seinen slaffenden in die flucht. zum letzten der kungk
wentzelaus sammet ein vberflussige menige der ritterschaft von
osterrig vnd ging in die stat zu prag. vnd do er sy begriffe,
verflohent er den sun; darnach do wider bracht er das
gantz reich behemen, vnd do der sun wider kom zu der genad
seins vaters vnd ging vnd begeret im zu zu reden von
seinen vnd der seinen stat, welchen vmb das vber lies
der kunck vahen in dem slos tyrsaw, von straf wegen
gepot er inn gefangen zu furen in das sloss przennda,
aber darnach, do der vater erkant dye dymutigkeyt des sunes
vnd verstund in kurtzen tagen, das nicht allein der sun,
als vill sein vngetrewe ratgeber waren schuldig, vnd
do lies er den sun von den panden vnd hies etlichen posen
ratgebern ir haubt abstossen mit eynem prett auf dem perg
petrino, vnd dy anndern in der statt tzu brag zu aigneten
sy den beynen der reder, vntter welchen sas der uer meinst
genant stiborius mudra hlava. aber der kungk gab dem
sun merhern, vnd wurden after des gar eyntrechtig der
vater vnd der sun. anno domini xii c vnd xlix iar nycolaus,
byschoue zu brag, ward tzugeschickt der behutung vnd aufhing
dy kirchen von dem lewten der glocken vnd gleycherweyse
verpot er inn die erwirdigen ornat; allein tzu lewtenn
mit den tzweyen aller kleynsten, notturftigysten glocklein
vnd verlyhen eyn fastenlichs ornat tzu dem ampt ann dem
heyligen tage. welcher byschoue yst aufgeloset worden von
den panden vii kalendas aprillis. anno domini xii c vnd l iar
vi nonas iuly viel ein grosser hagel nach mittag, welcher
gross scheden pracht dem sate oder samen der menschen vnd
dem grossen vyhe. auch weret wol syben tag eyner wunderlichen
grozheyt vnd betzeychnet ein treyeckte gestalt, welchem
alttzuhant hat nachgeuolget ein grosse vberflyssung
des regens etc. przemysl macht im vntertenig steyern vnd kernten
anno domini xii c vnd li iar pzemißl, margraue zu merhern, ein
sun wentzeßlay, da nicht ein eygen erben heten dy lant
steyern vnd kerenten, do macht er sy vntertenig seiner herschaft
von eym fursichtigen rate des vaters an arbeyt vnd ann
vergyessen des plutes, vnd schuf mit eyner loblichen fursichtigkeyt
eyn solchen fryde, der vor ye gewest was, zu uerdringen
dy durstigkeyt der posen vnd das hyn fur dy hertzogthum
mit erblichen rechten mit seinen freyen hern mocht besitzen,
so zufuget er im zu der ee von rete des vaters dy witybin
genant margaretha, eyn tochter lewpoldi, etwann hertzogs
tzu osterreichs vnd steyern, dy do heinricus etwan ein kunck
des tewtschen landes, ein sun keyser frydrichs vor gehabt
het tzu eynem weyb. in dem jare, xviii kalendas februari mit
eyner erwirdigen processen der priesterschaft vnd des volcks,
welch vnnßer babst sendt, sein aufgenumen worden dy
heyligthum agnethe, des kunges swester wentzeßlay, mit
erwirdigen eren. aber sammet wentzelaus ein grosse schar
der behemen vnd der merhern vnd schicket den przemißlonem
mit gen beyren; der wustet des landes ein gros teyl, darnach
ward es verteydingt mit grossen scheden der menschen. der kung bela thet ein grossen manschlacht; mit hilf der heyden cumani; osterich vnd merhern
anno domini xii c vnd lii iar der kunig bela zu vnngern
nam an sich dy heyden geheyssen cumani vnd thet gar
ein gar grosse manschlacht in osterrich vnd in merhern in dem volck
vnd in der briesterschaft, vnd dy cumani furten mit in gefangen
man vnd weyber vnd kinder in ir lant und punden sy in eynem
ewigen dinst. des jares het przemyskonem sein hochzeyt, dye
zu heimburgk. dy margratha was vnfruchtper vnd schreyb das
laster dem man tzu. do das przemysl verstundt, er sprach:< gib
mir eyne von den junckfrawen, so wirstu innen vntter einem
jare mein macht oder meyn vnmacht.> des gundet sy im, do
nam przemysl eyne, die im lieber vntter den anndern, eyn
tochter des hern von kunring von osterrich, aus welcher
des ersten jares gepare einen sun genant nycolaus etc. als oben
in der vngrischen kronicken etc. wentzeßlaus starb vnd im nachuolgt przemysl
anno domini xii c vnd liii iar der kunck vonn vnngern
mit den heyden cumanis verwustet das gantz merhern
lant ausgenomen dy schlosser vnd dy gemawerten stet mit
antzunden vnd rawb vnd lies totten die man vnd die frawen
mit iren kindlein, vnd ir vill wurden ermort on vntterscheyt
des geschlechts. mit den glocken der kirchen mitt den
heyligthumen der heyligen vnd mit den tyrungen der altar
tzu einer schande der crystenlichen geystlichkeyt. vntter den teydingetagen
des frydes tzwischen dem genanten kunig vnd
hertzogen zw osterrich, dy do bestetiget wurden mit den
ayden, dy do getragen wurden gein vnngern. vber
welchem freuelich sein ayde aber dy osterricher vnd auch
dy steyrischen vnd die merhern theten dem genanten
kunig nycht ein wenig schadens vnd verwusten sein reich
vnd die lande seiner frewnde. des jares ein fiel vber die behemen
gar ein grosser schreck von der macht wegen der cumanorum
vnd der anndern zufliessenden. welcher gewalt fur kome
der kunck wentzeßlaus vnd lies vestigen dy statt braga
mit mawern, vnd auch das closter der crewtzhern mit dem
weyssen crewtze in dem fueß des bregyschen prucken der
beleybende, vnd zu samen lase dy narung in dem wein, honige,
in der speyse vnd in dem getreyde vnd stercket das slos
tzu brag wider der vnglaubigen gewalt. aber dye nunen
sand jorgen wurden getwungen zu bonen in der stat vnd liessen
ir closter. des jares x kalendas octobris starb wentzelaus
vnd yst begraben in dem kloster sand francyscen, das er etwan
gestyft hat mit seiner swester agnethe. der kunck yst wurdig
eyner claren gedechtnuss; vnd do er etwan iaget, do verlose er
ein aug; vnd regyret seligklich in behemen xxiiii jare vnd
viii moned. welchem nachuolgte in dem reych sein sun przemysl,
der eynig erbe, do er widerkom von osterrich xvi kalendarii
nouembris vnd yst gesetzt erlich auf den stull seins
reichs. des jares viii kalendas aprilis yst canonizyeret petrus
prediger ordens; auch yst canonirt worden der erlich merter
stanißlaus, byschoue der kirchen crackaw; xv calendas
octobris auch des iares sein getragen worden das heyligthum
stanißlay von crockaw xi kalendary nouembris vnd aufgenumen
in der kirchen zu brag mit ein erwirdigen processen.
anno domini xii c vnd liiii iar xix kalendary ianuary
przemysl, ein sun etwan des kungs zu behemen an
sich nam das tzaychen des crewtzes tzu streyten wider
dy brewssenn mit einer vberflussigen menige der edlen mytt
den vnglaubigen. do tzwischen im vnd dem kunig von vnngern
wart wider gemachet dy vngestumigkeit des frydess,
do zoch er gein brewssen vnd was erwirdigen dy gepurt
vnnßs hern in wratißlauia. auch kom zu im do selbst der
margraue von brandenburg mit seiner schare, vnd komen beyde
gein prewssenn. in dem jar starb innocencius, der
vierde, babst, welchem nachuolget allexander. brzemyßl vnd der margraue von brandenburgk brachten dy prewssenn tzu der tawff
anno domini xii c vnd lv iar wilhelmus, der romisch kunig
in tewtschen landen, do er was in der außrychtung, do
ward er getodt von den frysenn, do er sy vnd ir landt vnttertenig
gemacht het seiner herschaft. in dem jar przemysl, kunigk
vnd ein furst zu behemen vnd auch der margraue vonn
brandenburgk, ein swager des gesprochen kunigs, mit dem byschoue
bruno zw olmuntz sein gar mechtigklich eingangen brewssen
vnd wusteten das veintlich mit antzunden vnd raube vnd ir
vill getottet wurden nicht geschonet des geschlechts noch des alters.
aber dy mechtigen vnd grossenn des landes sein in sych
geschlagen worden mit gotlicher forchte, do sy erhorten den
namen des fursten zu behemen, do komen sy zu im mit aller
dyemutigkeyt vnd gaben sich im mit allen iren guttern.
auch vntterliessen sy ir hels dem crystenlichen gelaubenn.
welch der erlich furst guttigklich aufnam vnd vordert sy
tzu der genade der tawf mit gutlichen reten vnd tzwenn
hertzogen von brewsen sein gereyniget worden mit dem
wasser der heyligen tauf durch den brunonem, byschoue
zu olmuntz, vnd der genant furst von behemen hub auss
der heyligen tawf den mechtigern hertzogen auss den
vnd leget im ein seinen namen, also otakarum, aber denn
anndern enpfing aus der tauf der margraf von branenburck
vnd hies im mit seinem namen. darnach vil edlen aus
der tawf vnd nenneten sy mit iren getauften namen
vnd tzugen sy ann mit iren kostperlichen kleydern. dar
nach furpas tzoch er der großmechtig furst, vber den
bach bregor vnd kom auf den perck, dar auf der kunck
przemysel gebawet het ein sloss mit namen kungsperck
vnd ein stat vnd ein bystumliche kirchen in der ere sancti
adalberti mertrers, des anndern haubthern vnd byschofs
zu brag, der vor langst ward gemartert von den preussen,
vnd nennet das bystum der kirchen sambiensi vnd darumb
das der brzemysel, kunig zu behemen, dy dinck thet mechtigklich
vnd als oft dy vorgenante stat zoch mit dem gantzen
lant sambiensi mechtigklich wider dy heyden mit dem marschalck
von brewssen. so furten sy das kunigklich banyr des
behemer landes vnd hyelten vntter im dy erstenn spytzen
wider dy veinde tzu einem getzeucknuss der vorgesprochen.
gleycherweyse die andern stat durch tzwo tagweyde von
kunigsperck bruno, byschoue zu olmuntz sterckt, mit hilf
des kuniges bawet das von newen vnd legt im auf ein
namen von seinem namen brunnsperck, als mit name das do
geheyssen wirt der perck brunonis, vnd einsetzet in dem selben
iare vmb stercke der getrewen vnd auspreytung des cristenlichen
gelawbens ein bystumliche kirchen warmiensem. dye
vorgenanten tzwo pystumlichen kirchen rygensi. auch der vorgesprochen
kungk zu behemen widerpawet vil ander warnung
der getrewen zu eyner sicherheyt, welch also befestiget
wurden in den gelauben vnd auch von inn genamen wurden
purgen, das sy icht widerkerten, ydoch enpfalhe er das
vnd das volck in die hennde der krewtzhern von dem tewtschen
hause. in dem vergangen jare heylsamlich sein sy widerkeret
mit iren frewnden. anno domini xii c vnd lvi iar
allexander, der babst, hat bestetiget ein newe heylige sammenung,
dy do geheyssen wirt der orden der heyligen merter, welchs
ordens haubtpruder sein bey dem heyligen kreutz in der stat
zu braga etc. brzemysl tzoch gen bayren vnd verwustet das vnd vil ertruncken
anno domini xii c vnd lvii iare in septembri przemysel,
dem volget nach gein brag seyner gesellen ein grosse
schare, vnd conradus, ertzpyschoue von kolen, kom auch
gein prag zu dem kunge vnd handelt mit im vber etlich
gestrenge geschefte des reichs, vnd do er wider wegk
tzohe, er wart geeret. welcher kunck nam zu im auch
etlich jungling, altzu wenig zu beyse vnd fraget nicht
die eltern banerhern vnd eintzoge gen bayren vnd do er das
gewustet vntz an lantzhutt mit rauben vnd in dem widerkerende
ging er mit etlichen besundern vber die bruckenn
vber enyum, gemacht von schlechten holtzern, do viell als palt
dy pruck vntter den ritern, dy im nachuolgenten vnd zerprach,
von wannen in dem fliessenden wasser ir vill ertrunckenn
vnd etlich, dy do belybenn enhalb des fliessenden wassers enium
mit den wegen vnd getzelten sein gefangen worden, etlich
gewundet vnd getottet. der furst mit wenig gesundern
floch vnd dy anndern rittern wurden verstrewet hin vnd
her durch dy flucht. auch etlich fluhen zu eyner stat des bischofs
von saltzpurck, genant mulndorf, do selbst vingen sy sich
selbsten. welche der hertzog von beyren vmbplancket mit
eynem leger vnd lies ir nicht her aus gein, es wer denn auch
durch ir erlosung tzwischen dem fursten von behemen vnd
dem hertzogen von beyren, ein frewntliche satzung, welche
geschahe, do wurden sy erlost. anno domini xii c vnd lviii
iar nycolaus, byschoue zu prag, der starb xvi kalendas february,
welchem nachuolgt iohannes, der oberst schulmayster, der
xxiiii byschoue. des jares przemysl, ein furst zu behemen von
dem moned augusto vntertenig macht mechtigklich die hern
von weyda, den von blawen, der von geraw. anno domini tzwelfhundert vnd lix iare etc. der vngern vnd der cumany ertruncken vill vnd vill wurden ertot
anno domini xii c vnd lx iar przemysel, ein furst zu behemen,
margraue tzu merhern, osterrich vnd steyren
mit den scharen der genanten land vnd mit hylf seiner freunde
arbeytet vntertenig tzu machen bele, dem kunig von vnngern,
der ytzunt ein teyl steyrn hindert gantz seiner herschaft
vnd dem sun des genanten kunges, do nu kom stepfanus
veintlich, ein kung von vnngern, mit dem volck
mancherley lande vnd tzungen, vnd wolten uerwusten
das gantz behemen, osterreich vnd merhern on erschrecken bey
dem fliessenden wasser moraw, lief entgegen ann dy stat, do das
wasser eyn flewst dy tunaw als auf den wollustigen veldenn
iii ydus july, vnd der furst von behemen legert sich bey dem
vorgesprochen fliessenden wasser moraw, gleycherweyse dy
kunig von vnngern stunden von dem anndern teyl, vnd do
dy schare stund vntz an sand iohans tag, des taufs vnd verloffen
waren die handelung, zu letzt wurden gesatzt dy teyding
tag, vnd do dy dinck als entgingen, do abteylet der gesprochen
przemysl durch geteylte schare sein here. sunder dar
nach, do dy selb schare zu samen kom, bey dem marckt lawa,
anders genant law, von seinem gepot, des jungern stephan, kunig
zu vngern, mit seinen pesten vnngern vnd cumany
vnd yst eingeen durch verrethnuss dy selbigen ende vnd nam
dy notturftigkeyt vnd begeret zu betruben dye geteylten
schare des fursten von behemen vnd sendet aus speher vnd
vand heinricum, ein hertzogen aus der schlesia, vnd wladißlaum
oppulyensem, eins mitsampt dem byschoue von olmutz
in dem wysen bey poherlytz, das er ytzundt gekloben hett die
schlosser, welche vnsiche do er nu schicket antzugein, dye do
geschahe, das sein furer irret, das er nicht gein poherlytz, sunder
gein lawam kom. dar vmb der margraue von brandennpurck
dy sachen, dy grauen von hardeck vnd ein grosse
menig do selbst hynn kom, vnd auch was ytzunde der
furst von behemen, mit den seinen nahent, vnd der rumor
erschale, das dy vnngern vnd dy cumani nahen wern
ytzundt zu betruben eyn teyl der schare. darumb wart beweget
dy schare der behemen vnd schickt sich wider die schare der veinde
aber herwider vmb, wart verkundyget alltzu hant, dass
der veinde wenig gewest weren vnd das sy ytzundt gantz
geflohen weren. hiervmb do dy dinck erhoret wurden, do
ging ein ytzlicher tzu seinen getzelten, vnd do wurden geschatzt
zu der warnung dy grauen von hardeck, dy vonn
blawen mit dem edlen catholdo, tzugenamet orphanus,
das yst wayse. vnd do sy also hyelten die warnung, do sahen
sie etzlich speher der veinde, dy sie veruolgenten aus den loschenten
steten der verretnis, do sahen sy vberfallen nach dem
ruck gar ein grosse menig der veinde, welch vmmgeben waren
die veinde der edlen vnd machten wider sy ein streyt, wann
es yst ein vngleycher streyt, weniger vntter vielen; dar vmb wenig
vnd mit vngleychem kampf der veinde wurde vberwunden.
vnd der rumor kom auf dy schlosser vnd auffwecket
dy anndern schare tzu dem streyt, vnd wappenten sich
gemenigklichen vnd widerstunden den veinden vnd wider
kereten sy alltzuhant in die flucht. vnd ertrunncken vill mer
in dem wasser moraw vnd wurden anmechtig, denn dye,
dy mit den swertern getottet sein. der furst von beheym geprauchet
der sygung vnd teylet vntter dy seinen vill raub in silber
vnd golt, vnd das ander zum letzten wart gepewget der
furste von behemen durch ander fursten, vnd wurden teyding
tage ein gantz jare aufgesatzt vnd bestetiget mit ayden auf
beyden seyten. die fursten waren do bey: der ertzpyschoue von
saltzpurg, johannes von brag, bruno von olmuntz; vlricus,
hertzog aus kernten, otto, margraue von brandenburgk vnd
gar vill ander sachsen, heinricus aus der slesya, oladyßlaus
opuliensis hertzogen vnd vil ander fursten, grauen, freyen vnd
edlen. auch wart kundt gethan dem babst adriano durch den
vorgenanten fursten von behemen von dem vorganck des streytes
die verlassen dingk, die vertzaychent vnd betzeygt dye
hernach geschryben epystln offennberlich etc.
dem aller heyligisten in got, vater vnd hern, adryano,
von gottes genaden der heyligen romischen kirchen dem
allerhochsten byschoue: o, der selben genade, der hir des reichs
tzu behemen, hertzog zu osterrich vnd tzu steyern vnd margraue
tzu merhern. wann dy guttigkeyt hat wollust von den
wolfen ir erlosunge vnd dy gelucksamkeyt der sun macht
mit heyl ein gutigen vater frolichen, des sweren streytes,
den wir wider belam vnd desselben sun stephanum, die durchleuchtigen
kunig von vngern vnd danyelem, kunig russie
vnd sein sun vnd den anndern der rewssen vnd tartren, dye
dem selbigen kung zu hylf waren kumen, vnd boleßlaum von
crackaw vnd den iungern lutzkonen vnd lawsassen, herzoge,
vnd der vntzellichen menige der vnmenschlichen lewt, der
cunen, vnngern vnd manicherley vinden, siculas vnd
auch der waluchen, bezzeriminos vnd der hysmalyten,
auch der scysmaten, als mit namen der krichen, bulgaros,
rassen vnd boswen, haben wir vns gefrewet mit dem
merer got vnd des sygs der vns hymelysch gegeben yst
vnd noch der vberwindung tzwischen vns von einem teyle
vnd den genanten kungen von dem anndern teyl, haben wir
nycht uerlaugent ein proceß der widergemachten eintrechtigkeyt
durch zu offennbaren den gegenwurtigen mit vorgeen
der warheyt. do wir komen zu dem wasser moraw bey der
stat vnd dem sloss, vnd von dem marckt heinburgk gelegen
was tzwey meyl, das do schyde do selbst die ende vnngern
vnd osterreichs. do funden wir entgegen vber dy genanten
kunge in der selbigen schare getzelt aufgeschlagen
do selbst in den engegenwurtigen teyl des paches, vnd also
yst das geschehen, das das gemercke des vliessenden wassers
allein teylet vnnsere vnd vnserer widerwertigen schare,
vnd do sich das leger der stat also het, das wir nicht mochten
an vnnßerm vberhebenlichen schaden, vnd den fryd wider
tzu machen tzwyschen vns vnd den selbigen kungen wart
oft an beyden teylen manigueltigklichen versucht, aber dye
kung waren sich verwandeln von tag zu tag, vonn
stund zu stunden vnd in manicherley willen, noch vntter
handen was ein stat des frydes. cum letzten gaben wier
die begerung eins dem widerwertigen teyl tzweyr, als mit
namen eyntweder das vns dy wichen, das wir mochten
zu der selbigen gein von sach des furenden streytes,
oder das wir das verlyhen dem wyderwertigen teyl,
das widerwertig teyl erwelet den anndern uon den gleichen
teylen vn tzu fuglichen, also das wir wichen vnd mit
vnnßerm weychem stat geben dem selbigen zu gein. vnd das
gesehen ward, das tzu weren vnd das ein ytzlich hynterlies
aufhoret, die genanten kunge vnd dy iren vnd dy grauen
widersanten dy bestetigten teydingtage vnd mit iren ayden
gefestet durch den gantzen tag sand margrathen. auch die
selben haben geprochen ir gedinge vnd ayde vnd komen durch
dy furte bey der nachte heymlich zu vnnßerm teyl mit aller
ir schare, vnd do wir sprachen fryde vnd sichereyt, alzuhant
erschynen sy auf dem velde wider vnsichtigklich mit eyner
vntzellichen mennige vnd wenn in der hofnunge, der teydingtage
kawm das tzehent teyl vnser schare beleyb bey vns
von warnung vnser person. dar vmb das ir nuer von den
vnnßerm vnd gingen vber donaw vnd gingen in den marckt
heinburgk, aber dy andern furen ab mit irn wegen
zu den legern vnd zu den stetn der slosser, do waren vnnser
veinde vol betrigung vmbgurten vns durch dy gemachten
spitzen in die weyse eins halben zirckels, es were denn,
das vns der here nicht geholfen het, sy heten vns villeycht
lebendig verschlunden, dar vmb wir dy do waren als in
eyner vnuermeydenlichen not der notturftigkeyt, do merckten
wir, das der gewalt hymelisch was vnd wenn nicht
mit menige der schare, sunder dy sygung wirt gegebenn
von hymel mit gabe des grossen gottes, vnd satzten all vnnser
hofnung in dy hylfe des aller hochsten. aller erst vermonten
wier vnnßer helfer vnd rytterschaft, do vbervyelenn
wir vil scharn getrewlich vnd widerewertigen vnd sicherheyt,
dy vns gegeben wart von dem hymel, welche got
durch vnnser hende vnd der vnnßern vnd auch ir ritter
erschrecket vnd nyderschlug vnd bekeret sy in die flucht,
also das von den, dy do fluhen mit macht vnd dy sich
mit andern drungen. so yst das genant wasser morauia
noch der außlegung seynes geweyssagten namens
worden gerottet gleych als das rotmer den egiptiern mit
vill plutes der erschlagen, den dy also dar innen ertruncken
vnd dy do vergingen in dem wege des todtes. furwar
in dem wasser verdarb ein solche grosse menige der sunder,
dy do fluhen von dem angesicht gottes, das etlich aus denn
vnnßerm gingen in die schare vnnser widerwertigen vber dy totten
leychnam der menschen vnd der pferde, gleych als vber gemacht
prucken, vnd hynderten dy wegen, getzelt vnd vnnß
narung vnd namen die raube herumb, wiewol von dem
syg, der vns von got gegeben wart, als denn gemaynigklich
gesehen ward, so mochten wir das reich vnngern vntertenig
machen vnnßerm gewalt, vnd das selbige dringen zu
einem ewigen dinst, yedoch so merckten wir, das es pesser
wer zu haben eynen eintrechtigen nochtpawren denn vberwinden
oder auszendten den noch kleffischen, auch wug wir, das
man dye frewntschaft, dy widerpracht werden durch dye
eyntrachtigkeyt, sein oft suesser noch den sachen der feintschaft,
sagt constantinus, wir mer wollen machen wider die gelubde
des frides mit den genanten teylhaftigen vnd nechsten vnnsers
hohen plutes, als den kunck von vnngern vnd der frauen
kunigyn vnd mit dem jungen kunig bela nach der formen,
dy vns gegeben yst von dem grossen grauen rilanda, den das
wir verwusteten vnd krencken das gros reich vnngern vnd
zu dem selben aufthun den tartary den zuganck zu denn
ertrichen vnnser herschaft. vnd also dy forme der vorgenanten
satzunge der uorgesprochen kunig, kunigyn vnd hertzogs bele
uertzaychnet mit den sygillen vnd senden den ewren tzwelfpoten
ampt vnd pyten vleyssigklich, das der selb von dem pebstlichen
stull bestetiget werd. auch wirt gesagt, das aus dem
anganck der vorgesprochen scharen wurd gesehen ein weysser
adaler vnd het ein gulden kopf vnd ein guldein hals, dye
phane des heyligen wentzeßlay, dy denn durch den burckgrauen
des slos zu brag in dem streyte getragen ward,
nachuolgen vnd anderweit wachsen, als lang das er mit
außgebrayten flugeln decket dy gantzen schare des fursten
von behemen. vnd wenn der burckgraue jarossius selber
wider trug dy selbigen phan des heyligen mertrers wentzeslay
vnd in eynem solchen vbel des streytes hat er gantz vnd
gar kein verserunge erlyden. auch vill hylfe des heyligen
wentzeßlay vnd der anndern haubthern des behemer landes
gesagt wurden, das dy gesehen sein vnd ertzeygt den behemen. przemyßl ward versunet mit dem kung von vnngern; er nam ein ander weyp vnd ward kunck
anno domini xii c lxi von dem moned aprili eintrechtigkeyt
vnd fryde wart tzwischen den kungen von vnngern
vnd przemysl gesetzt ein been xi tausent marck sylbers.
item er ward abgeschyden von seyner vnfruchpern hausfrawen,
als vorgesagt yst, przemysl nam tzu eim weybe kungunden,
dy tochter rotißlay, des hertzogen bulgaros, vnd
ein tiechter des kunges bele, vnd het hochzeyt mit ir tzu vnngern
in dem castell zu tewtsch genant posen, anders posonium.
der kom gein brag iii kalendas january, do enpfing in das volck
vnd dy priesterschaft mit eyner wirdigen processien. auch
auß der kunegunden gepar er nochuolligklich tzwo tochter,
item drey sun, welcher tzwen altzu hant in der iugent sturben,
darnach der iungst, als mit namen wentzeßlaus nochvolget
in dem reych. darnach kom her wernhart, ertzpischoue
tzu meintz, gein brag vnd salbet zu eynem kunig in der
kirchen zu brag den przemysl, sun etwann wentzeßlay, anngelegt
mit kunglichen kleydern viii kalendas ianuary, an dem
crystag, vnd die fursten des tewtschen landes verspert waren
in dem sloss zu brag vnd dy banerhern vnd dy hertzogen
des landes behemen, kerreten vnd polen, das ycht
wurde des tags ein gross gedreng in der menig der menschen;
vnd setzt im auf ein kunglich kron vnd gleycherweyse
kronet er kunegunden, sein hausfrawen. zu der tzeytt
yst gefordert worden ottakarus vnd geprauchet seiner
beyder namen, als uor als denn geschryben yst, vnd bey der kronung
waren der von prag, der von olmuntz, der von passaw vnd
tzwen von prewssenn, byschoue, der margraue von brandenburg,
dy hertzogen von polen vnd vil grauen, edel vnd panerhern,
welchen ein gros vest yst gemacht worden in dem velde genant
lethne tzwen tag. ann dem dritten tag der ertzpyschoue vnd
die obengesprochen fursten wurden geeret mit mancherley
gaben von dem kunig vnd widerkerten frolichen. vnd des jares
entsprang ein sect der, dy sich gayselten, welch ir haubt verpunden
nach gewonheyt der closterfrawen, vnd enplosten sich vntz
bis auf dy gurteln vnd schlugen sich mit gayseln stercklich
mit knoten; auch welcher ein processen, krewtzfert genade vnd
knyepygung syngende nach den taylungen der zungen, dy vntterweysten
sich solch irsall, das sy sich vntereinander beycht horten
vnd absoluirten sich von totschlegen vnd von anndern sunden. auch
die do puesseten, einlayteten sich erwirdigklich vnd aufsatzten
inn ein offene vnd ein heymliche puess. wer das, der selb irsall
lenger geweret hett, so were geergert worden dy priesterschaft
oder sy wer gantz abgetylget, wann sy sprachen, das
dy sect nutz wer den selen der menschen, dy do wern in der helle
vnd in dem hymel gleycherweyse irn selen nach dem todt. vnd
den irsal begreyf zu dem ersten theodericus, byschoue zu neuen
purck an der sall, vnd leschet inn aus in eynem grossen teyl,
wann vil edlen vnd vermerter anhingen der selben sect vnd
achteten irsalich die reynigung der sunde sich durch sy haben,
sunder tzu dem letzten horet auf der irsall mit fewr vnd mit
dem swerte. anno domini xii c vnd lxii iare verdarb das getrayde
von dem hagel, der hytz vnd auch von der geenden schare.
anno domini xii c vnd lxiii iare durch der vorgenanten sach wegen
wart eyn grosse tewerung in behemen, vnd da von vill menschen
verdurben in durstigkeyt des hungers. anno domini m
cc vnd lxiiii iar kunck przemysl gab zu einem weyb dye
tochter der margrauen von brandendenburg, seiner swester, des
kuniges sun von vnngern tzu der begryffenn eintrechtigkeyt
tzwischen inn. vnd do sy erwirdigklich geheten dye
hochtzeyt, do tzugen sy wyder mit frewden gen behemen wider.
anno domini xii c vnd lxv iar przemysl gepare auss
seinem weybe ein tochter, welche zu der zeyt getauft ward
mit grossen frewden an dem tag der reynigung vnnß lieben
frawenn. des jares entsprang grosse tzwytrechtigkeyt tzwischen
dem kunig von behemen vnd den beyren, darumb dy behemen
vnd dy merhern von gepot des kunges im aduent
wusteten bayrnland mit antzunden vnd mit rauben vnd des
jares abtzogen sy veintlich dem hertzogen von beyrn vnd
seinem swager, dem sun conradi, sunes etwan keyser frydrichs,
dy stat eger mit irer tzugehorungen vnd gaben sy mit iren inwonern
zu besitzen dem kunig von behemen. anno domini xii c
vnd lxvi iare przemysl, der erlich kunck von behemen, von dem
moned augusti verwustet bayren lant von dem andern teyl der
tonaw mit etlichen osterrichyschern rittern vntz bys an regenspurck
veintlich mit antzundung vnd mit raub vnd in etlichen
steten vnd schlossern hies er verprennen mit der fewr die geflohen
menschen beydez geschlechtz vnd widerkeret vnd von beyden
teylen der tonaw wart nahent das gantz beyren lant verwustet.
anno domini xii c vnd lxvii vlricus, ein hertzog von
kernten was mangln der sun, do bestetiget er zu einem erben
des hertzogthums zu kernten den vorgesprochen ottakarum,
kunck zu behemen, zu osterrich vnd steyr hertzogen vnd margraue
zu merhern, den hern carniole vnd des landes eger,
den sun des durchleuchtigen wentzeßlay, seines oheyms. anno
domini xii c vnd lxviii jar gepote der kunck attakarus
zu uernewen die wage vnd die maß vnd das eynem ytzlichem
geschehe gerechtigkeyt, so hies er die zaichen mit eynem
tzeychen. anno domini xii c vnd lxix iar yst geporenn
dem kunig ottakaro ein tochter none septembre etc. anno
domini xii c vnd lxx der kunig ottakarus in manigen steten
seines reichs lies er von newen bawen vill hewser vnd
castell vnd auch schlosser etc.
ottakarus wustet vnngern vnd gewan prespurck vnd wustet auch hertigklich die bayren
anno domini xii c vnd lxxi iare die kunigin kunegundis
gepare einen sun, v. kalendary octobris, mit namen wentzeslaus
vnd ottakarus ging ein mit seinen scharn vnngern, das
im nymant widerstund vnd besass sann, das gar edel sloss
mit dem namen possen, anders genant prespurck oder posonium,
vnd zum letzten ausstreyt er das mit seiner kraft vnd
beraubet die kunigklich kamern, dy do was voller schetze,
in dem selben schlos goldes vnd sylbers vnd auf wegen fuer
er das alles gein prag. darnach hies er von grunnd auf
zerprechen das sloss, vnd ving dy ritter vnd schicket sye
auf sein peste schlosser in osterrich vnd in merhern, darnach kom
er furpass tzu den slossern vnd tzu den anndern gepeten, auspuchet
vnd beraubet dye vnd behyelt im ettlich starcke slosser
vnd stet vnd nam ierliche gult da von. das ander wart von grund
auf verwustet. darnach kom er zu dem grossen fliessenden wasser
genant rab, vber welchs der stepfan, der kunck zu vnngern
gemacht het ein hultzene prucken, vber welche ir vill vonn
der schare wolten gein des stephans von des streytens wegen.
do wurden altzu hant etlich aus den behemen gewundet vnd
vielen frolich. dy anndern, dy do fluhen, ertruncken in dem vorgenanten
wasser xii kalendas july. welchen fall sach stephanus
vnd zu prach allzuhant die prucken vnd flohe vnd dy bestalt
anndern an dem andern teyl des wassers, dy sahen den ausganck
des dings. der kunig het einen rat mit den behemen,
do er tzweyfelt, was er furpas thet, do keret er wider in sein
stat wienn mit sygung. des jares von dem moned augusto
yst gesant worden der ertzpischoue von kolen mit etlichenn
fursten erweler des keysers vnd mit den edeln des tewtschenn
landes gein behemen zu dem kung ottakarum vnd paten
mit peten, das der, der do eintrechtigklich erwelet yst zue
einem romischen kunge, wol an sich nemen die keyserliche
wirdigkeyt. welch der kung genemlich enpfing vnd handelt
sy erlich vnd prauchtet des rates der edlen von
rzczano mit dem namen andreas, kamerer des reichs zu
behemen, vnd auch vil ander edlen, welch enpfingen einen
betrogenlichen haß, also das er nicht mechtiger wurde,
wider rieten an sy zu nemen das furstenthum einer solchen
sorgueltigkeyt. zum letzten widersendet er sy lere mit irn
arbayten, aber darnach die poten wurden geeret mit edlen
gaben vnd namen von im antwort vnd widerkarten zue
den anndern fursten, dy do waren weler des reiches. do gelaubet
man, das dar vmb, das der kunig geprauchet eins posen
rates der seinen, der kunigk versmehet ein solche grosse wirdigkeyt,
darnach rewet es inn, vnd het oft ein widerpayssen,
dar vmb in dem hertzen vnd verschiet schyr von der
werlt. auch sammet er in dem selben jare ein starcke schare
vnd kom gein bayren vnd verwustet des landes ein gross teyl
mit dem rauben vnd brennen, vnd in einem castel vil menschen
verdurben von dem fewr. anno domini xii c vnd
lxxii jare yst cononyzirt worden dy heylig hegwigdis,
hertzogin zu polen in trebnus. in dem selben jare vi kalendas
septembris yst erwelet worden zu eim romischen kung rudolfus,
graue von habspurck. anno domini xii c vnd lxxiii
jar der kunck ottakarus oder przemysl an sandt bartholomes
tag tzohe in die teyl des vnngern landes, merhern, osterrich
vnd steyren, do bey gelegen, welche altzu vill angefochten
wurden von den vnngern, vnd machten inn vnttertenig
die slosser vnd stet der teyl, vnd die bewarnett er
mit der hutung der riter. er vberwand sein veind vnd keret
wider erlich. anno domini xii c vnd lxxiii jare. ein concilium ward tzu lugduno von gregorio dem x, babst, von stewr wegen tzu dem heyligen grab tzu zyhen
anno domini xii c vnd lxxv jar kalendary may babst gregorius
der tzehent celebriert ein concilium zu lugduno,
verkundiget vor tzweyen iaren, vnd zu samen vordert
gemenigklich all crystenlich byschoue. das do weret
wol syben wochen. bey dem was auch der byschoue von
brag vnd gepot allen gemenigklich in allen kirchen zu samen
dy almusen vnd das opfer der getrewen vmb hylfe
des heyligen ertrichs. auch in dem concilio bestetigt er dye
erwelung des romischen kunigs rudolfi, vnd auch die tzehenden,
dy do waren verhindert durch dy tewtsche landt, vnd
zu schatzet dy dem erwelten rudolfo zu hylf des heyligen
ertriches. anno domini xii c vnd lxxvi jare von dem moned
septembri sendet der romisch kunig rudolphus zu ottakaro
vnd bat, das im widergeben wurden dy lantt steyern,
osterrich vnd kernten vnd dy porten naonis vnd den marckt
july vnd sprach, das sy tzu seinem reich gehorten. aber
der kunck ottakarus, ein man eins grossen hertzen, gab ein
sulche antwort:< rudolfus, dy lant, dy ir bytet, besytzet
ir nymmer noch hin fur wert ir sy besitzen, wann ir etlich sein
mir geben worden waren tzu meyner morgen gabe der ee, dy
ich gelobet het mit margrathen, tochter lewpoldi, des hertzogenn
zu osterrich, sunder vnd dy anndern etlich hab ych gewunen mit
dem swert.> vnd do rudolphus sahe, das er nycht mocht geschaffen
mit den worten, do entzundet er im tzoren vnd beraytet
sich zu streyten. do er das enpfand, do sendet der kunck von
behemen entgegen wider toplam zu uerpieten seinen eynganck; furwar
der kunck was auf dem gegeyde vnd gab hylf der wollust.
aber kunck rudolfus erhoret das vnd verwandelt seinen
willen vnd von dem andern teyl der tonaw gein osterrich wartens
laytet er sein geng vnd do selbst hyndert er stet, dorfer,
merckt vnd auch dy castel vnd tzoch fur passaw vntz gein
lintz. do selbst schlug er sein tzelt auf. do das derhoret der kunck
ottakarus, er gepot dy seinen, dy do waren bey toplam, das sy
schyer komen vntz in droßdorf. also do dy gingen von tepla durch
dy lant pylsnen vnd bechinenn vnd durch dy welde vnd irreten
auf dem weg vnd lyden vil als lang, byß sy komen
an die gepoten stat droßdorf vnd hynderten dy ende der lant
dy do warn in der nehe vnd gewunen die schlosser in der in der preyt
vnd lenge bey vier meylen vnd das ytzund vntter inn belybe
der ottakarus. aber der kunig rudolfus aus dem anndern
teyl der donaw mit seinen scharen macht leger bey lintz, vnd
do sy nu vii wochen do waren, do geprach inn der speis
vnd futerung, vnd handelten do teyding tage, vnd gegeben
wart dy sicherheyt mit gegeben ayden, vnd erwelten ein
stat in der innseln, genant camberck do komen sy zu samen vnd
begingen do die hochzeyt tage tzwischen wentzßlao, sun
des kunges von behemen, vnd der tochter des kunges ottakari,
die tzu samen gelubt wurden in gegenwurtigkeyt der byschoue
vnd vill edlen. darvmb do nu sahe der kunck ottakarus sich also
zu samen gelobt het dem rudolfo vnd eingefurt zu seyner pett
mit rate etlicher vnd mit hofnung einer fruchtperlichen gnad
opfert er im funf phanen tzu eynem tzaychen der vntertenigkeyt,
vnd er hoffet, es wurden im dy selbigen wider gegeben mit den
landen vnd mit den herschaften, dy er im tzu der tzeyt auffgabe.
furwar rudolfus hett mit seinen edlen ein ratt vnd gab
dem kunck ottakaro wider allein tzwo phanen vnd bestetiget
inn von den ertrichen behemen vnd merhern landes vnd
behyelt im die anndern alle. auch setzet er im fur, das er der selbigen
ein notturftigkeyt, aber dar nach, do er hett die glucksamkeyt
eines fruchtperlichen geluckes, do gab er im wider
die genanten hertzogthum. dar nach wurden sy beyd versunnet
vnd widerkerten zu irn guttern. in dem jare abtzugenn
von dem kunige witkonides mit einer grossen ritterschaft vnd
theten vill vbels den armen vnd den closterfrawen.
welchs
der kunck ottakarus begert sein tochter vill mer vertrawen
gott den dem menschen, do verschlos er dye vorgenantenn
tochter, dy do solt nemen zu eynem man den sun des kunges
rudolfi, in das closter sand francyscen, mit welcher sein
eyngangen tzehen annder iunckfrawen. do das geschahe
von tzu plosen etlicher der seinen, do enpfing ottakarus veintschaft
wider rudolfum vnd raytzet inn zu dem hass durch poten vnd durch brieue. kung ottakarus wart gefangen vnd getodt, welchem nachuolgt wentzeßlaus, ein kung zu behem vnd tzu polenn etc.
anno domini xii c vnd lxxviii iar ottakarus oder przemysl
was sich betruben, dar vmb, das er aufgegeben
hett dy vorgenanten ertrich. do wart er einmutig mit denn
reten etlicher der seynen, do kom er vber ayne, das er dy wider
wolt gewynnen oder gantz uerderben, vnd sammet ein schare vnd
wustet osterrich mit antzunden vnd rauben vnd kom von dem
gemerck lauensi vnd stund etzlich tag in den velden vnd kom
darnach gein drossendorf vnd besass do selbst das schloss vnd
aus puchet das mit macht. furwar der romisch kunck rudolfus
westet das vnd sammet ein schar der streyter vnd kom uber
dy tonaw vnd legert sich in dy gemerck des landes merhern.
do nu kumen was der kunck ottakarus auf einen weldigen
perck nahent bey dem wasser moraue vnd vermaß sich nichtz
nycht von der tzu kunft des romischen kungs. welcher kunck
der romer sendet speher in dem gelayte mylote von dyedytz, welcher
trug ein alten hass in seinem hertzen wider den kung ottakarum
oder przemysl, yedoch welchem der kunck bestetyget,
das durch das gantz margrafthum zu merhern zu einem haubtman,
vnd sant den kunck mit den seinen vnsicher vnd sych
vnd dy seynen sycher. do tzu nehent er dem here des genanten
kuniges vnd galb die selben altzuhant. fur war der
kung ottakarus mercket, das do kumen wer der romisch kunig,
warnet darumb das er etwan lange tzeyt was gewest
in dem houe des kunges ottakari vor dem ingang des hertzogthums,
vnd schatzet klein vnd schicket sein here vnd mit
nicht baytet er der macht der seinen, dy do noch nycht kumen waren, vnd enpfalhe sich den glucken des streytes noch
gedachte her poses von mylota, seinem haubtman, vnd getrawet
des syges vnd anging kunlichen; vnd darnach zu samen
gingen dy schare vnd begingen ein streyt hin vnd her. aber
der verreter mylotha was vndechtig der gutten thet, abweich
mit den seynen vnd verlies sein kunck in dem laster des streytes.
do ward ein herter kampf des streytes, vnd etzlich behemen,
die vielen, vnd etlich, dy fluhen von dem kunge, irem hern.
dar vmb wart vnterlegt der kunck vnd gefangen vnd darnach
an dem tag sand rufi getottet. ydoch von dem todte smertzen
leyde snelligklich der kunck rudolfus, do wart der kunck rudolfus;
ottakarus also tott, gefurt gein prag vnd also erlich begraben.
welchem nachuolgte in dem reich sein sun wentzeßlaus,
ein kynt von funf iaren, von welchs sicherheit vntterwand sich der
margraue von brandenburgk, als es denn sein vater geschicht
hett, do er noch lebt. des jares xii kalendas nouembris yst geschehen,
vnd gestorben iohannes, der xxiiii. byschoue zu prag,
vnd nach im kom der brobst thobyas auf das bystum. der
vorgenant kunck ottakarus zu eyner gedechtnus das munster,
sant corone des ordens cystercien, do er lebet, vnd begabet
das großlich, als sich dann tzymet. tzu den tzeyten ward das
landt behemen bozlich regyret, wann vil sachsen vnd vill
tewtschen eingiengen das lant behemen vnd betrubeten vil
einwoner, vnd liessen etlich ir eygene hewser vnd wonten
in den welden; dar vmb von gepruch der geerten ecker, yst
worden eyn grosser hunger. darnach ward behemen vil verseret
von der tobung der tewtschen; auch sein zerstorett
worden dy stett der kirchen. als lang vntz durch dy panerhern
des reichs mit dem vorgesprochen margrauen von brandenburgk
het einen rat des reichs vnd die beschirmung
was enpfolhen thobias, dem byschoue tzu brag, vnd darnach
wurden außgeworffen die oben gesprochen sachsen
vnd tewtschen, vnd das genante reich erlost ward von
irer trubsal vnd gegenwurtigkeyt etc.
hertzog heinrich aus der schlesya vnd schicket sein hertzogthum zu dem reych behemen
anno domini xii c vnd lxxix iar heinricus, hertzog aus schlesia
von todtes wegen des gesprochen kungs ottakar vnd hindert
dy stat glatz vnd das slos mit dem gantzen lande zu
besitzen. dy tzeyt seins lebens, wann do dennoch lebt ottokarus,
do ward begryffen vnd gehandelt tzwischen im vnd dem
hertzogen aus slesya das wenn der vorgesprochen hertzoge
verschyde an frey sun, so solt das gantz herzogthum kumen
zu dem kunge vnd zu dem reych zu behemen zu besitzen mit
erblichen rechten. vnd hirwider vmb noch dem todte des kunges
ottakari, so solt der vorgenant hertzog aus slesia behalten
dy stat glatz vnd das lant. auch der vorgenant margraue
von brandenburgk, ein beschyrmer des kungs vnd des
reichs zu behemen, lies furen dye kunigyn kunegunden mit
dem jungen kunig wentzeßlao von dem slos zu braga
in das sloss bezdez bey nachtzeyt, vnd all behemysch
diener vnd dyeneryn wurden von ir gelassen, vnd zue fugt
ir tzu dienern sachsen, vnd hies sy behuten vleyssigklich mit
irem sun vnd verpot ir laub auszugeen von dem slos an
dy gunst des burckgrauen vnd schicket inn ein geringe uorsehung
in den notturftigkeyten, vnd wie wol der genant margrafe
oft durch dye banerhern zu behemen gepeten ward,
das er widerlies dye vorgenanten kungin mit irem sun gen
brag, das gelobt er inn tzu thun, ydoch vollbracht er dass
ye. dar vmb dy kungyn, als sy nam dy nutzperlichkeyt
vnd gelobt, wider zu kumen von dem vrlaube des purckgrauen
vnd lies iren sun, den jungen kunck, in dem sloss vnd
kom gein brag zu agnethen, vnd etwan ein tochter des kunigs
zu behemen, dy do was behalten dy regeln sand francyscen
vnd ein munichlich leben, vnd rychtet sich dar von
durch dy peygraft etwan des kungs ottakari vnd was
geend gein merhern, zu dem hertzogen nycolaum, naturlichen
sun des genanten kunigs, vnd kome durch aynen anndern
weck vnd beleybe mit dem margrauen von brandenpurck vnd
der iunge kunck von behemen ward behalten vill iare vntter
irer sicherheyt vnd gewalt etc. margraf albrecht macht, das all tewtsch zugen von behemen bey der peen der enthaubtung
anno domini xii c vnd lxxxi iar iar otto, der margraue von
brandenburgk, ein beschyrmer wentzeßlay, des kunges tzu
behemen, sendet tzu der pregyschen kirchen sein satelknecht,
zu belcher beyde die edlen vnd die anndern menschen trugen
ir dinck, zu behalten in der tzeyt der krieg, die thur des sagres
wurden zerprochen vnd der kysten vnd lies dy selben dinck
von dannen tragen, welche also geschahen. do mercket der
genant margraf darnach, das gebosert wurd teglich das wesen
des reichs zu behemen vnd beruffet dy freyen hern des
reichs tzu eynem gemeinen concilio vnd machet ein gepot vntter
der been des haubts, das all tewtsch aus dem reych giengen;
do das geschach, do horten auf dy dyeberey. auch
in dem selben concilio von gunst der panerhern entphalhe er dy
beschyrmung des reichs tobye, byschoue zu brag, vnd theobaldo,
des hofs richters, welch fursichtig manne aus endeten
dy vbelteter aus dem gantzen reich vnd machten eyn
fryd vnd alltzuhant annhuben die menschen ir ecker
zu ackern in wegen lassen vnd in velden, als sy denn
vor offemberlich gearbeyt heten. vnd ging aus dem lande behemen
der vorgesprochen margraf vnd gelobet dem tobie, dem
byschoue, vnd den banerhern zu bringen wentzeßlaum, iren
kunig, vnd komen furpas an vntterlos auf ein gewysse
tzeyt, aber er hielt des nicht, sunder er hyelt den jungen
in seiner hutt. anno domini xii c vnd lxxxii iar ward
ein grosse tewerung aller speyse in dem reich zu behemen. es geschahe,
das etliche muter vergassen ire muterliche trew, dass
sy totteten ire kinder vnd assen dye. auch darnach kom ein
grausamer sterb vnd starb gar vast etc.
der kunck wentzeßlaus starb, darumb wart der margraff begabt
anno domini xii c vnd lxxxiii iar vii kalendary ianuary erschein
ein regenpogen, einer wunderlichen schonheyt vnd
vmbgabe nahent dy gantzen stat prag, do weyssagtenn
etlich ein gluckseligs jar vnd sprachen gelycher weyse als
der regenpogen yst sich widersetzen den regen zusamenn
tzeucht dy sturm winde der vngewitter, also der almechtig got,
der do beschyrmet dy inwoner des reichs zu behemen vnd behielt
sy vor mancherley martern vnd gedrengen. item ein
ander tzeychen erschein desselbigen jares none apprilis, wann
auf dem horn des mon yst gesehen worden ein stern wider
scheynen mit gar eynem liechten scheynen; durch das verstunden
dy weysen dy tzukunft ires fursten wentzeßlay, welcher
behalten was bey ottone. welcher kom none kalendas iuny,
vnd im entgegen lieffen mit freyden dy banerhern, ritter
vnd briesterschaft vnd der layen der gantzen stat zu braga
vnd enpfing den mit frewd er hertzen, in lobsang, was nachuolgen
das volck proceßlich mit irem byschoue. der iung furst
furt altzeyt ein altes gemute vnd forcht got vnd eret die
briester des hern. ydoch yst das nicht vntterwegen zu lassenn
inn der styll, das der vorgenant otto, margraue zu brandenburgk,
wie wol der vor gepeten was worden mit herten petten ann
mittel, vnd die gelubde geschahen durch den byschoue zu prag
vnd dy banerhern des reichs zu behemen, das er widergebe denn
kung wentzeßlaum, erben des gesprochen reichs, ydoch so wydersprach
er das zu thun, es wer denn, das im geben wurdenn
xxxv marck sylbers vnd dy stat budyschen mit etlichen
andern schlossern vnd steten zu eynem ewigen erbteyl vnd
besitzung; ward gegeben. do die dinck geschahen, do widergab
er den vorgenanten wentzeßlaum. dy innwoner wurden
frolichen nach vill trubsalen.
auch ein lanthere von behemen
von dem geschlecht witkonidum oder von rossemberg, her inn
crumelaw, nam tzu der ee dy kunigyn kungunden vnd gepare
aus ir ein sun genant iohannes, welcher darnach ward ein
krewtzhere von dem tewtschen hawse vnd ein gemeyner
conmendator durch tewtsche lant vnd behemlant. dar
nach dy kungin betrog iren sun, das er also, ein junger, enpfalhe
dem obgenanten banerhern die haubtmanschaft des gantzenn
reichs, vnd vberhube in gemeynigklich vber all banerhern, von
wannen er smertzen leyd mit dem geyst der hochfart vnd versmehet
dy anndern, aber dy seinen erhub er vnd gab keinem
dy gerechtigkeyt noch schuffe keynem fryd. welche vorgesprochne
hawsfraw yst gestorben vnd darnach begraben bey sand francyscen.
es wolt auch der vorgenant banerhere nicht gesehen werden
eyner snoden eygenschaft, denn er was, sunder er wolt
sich vor vnttermischen dem plutt der edlen vnd nam zu der ee
des kunigs swester von vnngern, dy do ein reglerin der gehorsam
was. auß welcher in der nachkumenden tzeyt gepare
einen sun vnd zu seiner tawf lud er seinen hern von behemen
vnd seinen swager als mit namen den kung von vnngern.
furwar der furste von behemen, do er erkant, das inn der genant
banerhere geladen het betrogentlich zu eyner solchen wirtschaft,
also wen der kunig von vnnger vnd der hertzoge
wratißlauie zu samen komen do selbst, vnd solten haben zusamen
geplasen in seinen todt. do hies er zu im den genanten
banerhern zawischin in das sloss zu brag vnd hielt
inn gefangen nahent tzwey jar, vnd do der furst in im
mercket kein zeichen der diemutigkeyt, do hies er inn
furen auf das sloss hluboky, annders genant froburck, das
das dem fursten gegeben wurde, welchs er sich widerte;
do wart er enthaubt vor dem sloss vnd wart gefurt gein
wyssegradenn des ordens cysterciensis, das er gestyft het. do
das horten sein freunde, sy liessen alle dinck vnd fluhen
daruon, vnd do die zerstrewet wurden, do ward
frid vnd gerechtigkeyt in behemen vnd in merhern. aber der
von vnngern vnd der herzog wratißlauie, der ein verschied
kurtzlichen von dem swert, der ander mit der vergyft.
anno domini xii c vnd lxxxiiii. anno domini xii c vnd lxxxv jar
wentzeßlaus, ein erbe des reiches behemen, tzohe tzu seinem sweher,
dem romischen kung gen eger. desselben jares namen die pruder
heremyten des ordens sancti augustini ein hawse in der cleyneren
stat zu brag von gunst tobye, des byschofs zu brag.
anno domini xii c vnd lxxxvi jar iii none july gutha, die tochter
des romischen kunigs rudolfi, hawsfraw wenzteßlay des
andern, fursten der behemen, der im newelich vertrewet wardt,
ging eyn behemen mit eyner grossen schare vnd enpfangen
ward mit frewden. anno domini xii c vnd lxxxvii iare vberflussige
menige vnd ging ein merhern, vnd do er zerstoret dy
hewser der rauber vnd gemacht het fryde, do keret er wider.
anno domini xii c vnd lxxxviii iar yst geporen ein sun
dem fursten wentzeßlao, welcher genant wirt ottakaruss,
aber er starb in dem sybende jare. des jares aufpuchet er das
sloss holenstein, in welchem do waren rauber. item tzu der
zeyt zu samen tzoge dy ee sabysthius mit der, dy gehorsam
gethan hett, von dem oben wirt gesagt. casemirus, hertzog opulien, auf gab sein lant wentzeßlao vnd dem reych behemen
anno domini xii c vnd lxxxix iare der hertzog opulien casemirus
zu fuget seine ertrich dem vorgenanten hertzogen
wentzeßlao, seinen erben, den kungen zu behemen
vnd das furstenthum der kron, als denn gemacht sein die brieue
vntter eym solchen innhalten: dem großmechtigen vnd
durchleuchtigen seinem hern hern wentzeßlao, dem aller
clersten kunig zu behemen vnd margrauen zu merhern,
cazemirus, von gottes genaden hertzog oppulien vnd
her in beuthen mit beraytter ynnigkeyt mein vnuerdrossen
dinst seiner getrewigkeyt. wenn der aller hochst werckman
mit dem hantwerck der synreychen natur sein creatur
in dem vrsprung aller manigueltigen ding also gemacht
hat vnd also geschicht hat, das er ytzlich dinck begerer
do selbst einer stat der gotlichen behaltnus vnd do selbst sucht
hilf eins hilflichen dings werks, wo es sich pesser vnd
leychter waiß behuttet, sein in der beleybenlichkeyt seiner bestendigkeyt
vnd die craft der frewntschaft in den geschopften
dingen beweyst also sein geschlecht, das ycht kawm
ein myssetrawung des teyles der werlt in mancherley
macht, vnd das das ding vntterlig den dingern mit eyntrechtiger
eynigung, furwar dy aygenschaft der totlichen,
wenn sy auch nicht vnpillich nachuolgt die schickung
der naturlichen ding, dy do von got kumen sein, das
wo dy menschen suchen ein stat der zuflucht vnd wo hilflich
hylf on widerfluchtig hofnung haylsamlicher wirt
gefunden vnd vntterwindet sich der selben gewalt dester
gerner, welche mit der lautterkeyt der liebe vnd der frewntschaft
von vergangen zeyten durch dy vorgeboren gelych
gantz auß der wurtzel begryffen, fur war es nachuolgen
dy vorgesagten vnd mercket die nachkumenden,
das auß gunst etwan des hern ottakari, kunges zu behemen,
eyner gedencklichen gedechnuss meiner vater, eyner
seligen gedechtnuss etwan wladyßlaus, hertzog opulienn,
duch innigkeyt vnd dynste wegen, mit den er sich gantz
mit berayter inigkeyt gab er dem selben vnd sein tzeyt
gepraucht hatt vill gottes gabe der erforderung vnd
der ere. ich, der do will in gutten vnd in nutzen theten gern
nachuolgen den fußstapfel meines vaters gemerckt vnd
werlich erkant, das dy gutheyt gunst vnd machst ewer
herschung, welche den edlen eins claren geschlechts yst
wider scheynen vnd yst nachuolgen den fueßstapfen der
veterlichen weyßheyt. ir sult nicht treten zu schicken
die nutze ewer vntertenigen, wenn sy mochten zubracht
haben vil scheden der ere vnd des frydes
vnd der nutze mir vnd den sun vnd den erben vnd
dem hertzogthum vnd meinen lewten, dy in meinem herzogthum
wonen, allergrost wenn durch euch vnd ewer
nachkumen pesser den durch ein andern von meinen vberwaltigen
vnd verdringern von den vntz hye her verdrungen
waren vnd noch werden, mach ich mit den selbigen
meinen getrewen beschyrmet, werden von eynem betrachten
rat vnd mit guttem willen vnd mit gunst meiner sun
boleßlay vnd wladyßlay vnd der nechsten frewnd, der
banerhern vnd der anndern meyner vnd meyner edlen des hertzogthums
noch getzwungen noch mit macht noch angefurt
mit forchte, sunder mit gutten vnd beheglichen vnd
freyen meinen wilen vnd wolt in dem meyn aygenschaft
meiner sun, erben vnd meyner nachkumen besser machen
vnd ich han mich vntertenigt gemacht, sun, erben vnd
mein nachkumen vnd dy erben meiner nachkumen, ewer
gewalt vnd herschaft vnd ewern erben vnd allen ewern
nachkumenden kungen, vnd auch mein hertzogthum, schlosser,
stet, merckt vnd gemenigklich all meyn besitzung vnd
aller meyner banerhern, edlen vnd der anndern, die in dem ertrich
geporen sun, dy do in meynem hertzogthum sein vnd wonen
vnd die banerhern vnd die edlen vnd die meinen, die
in dem ertrich geporn sein, mit irem eynmutigen willen, auch
ir etlich, dy den do gegenwurtig waren vntertenig, mach vnd
will, das sy also ewigklich vntertenig sein, ydoch die selbigen
banerheren, edlen vnd die anndern inwoner des hertzogthumes
nu auftzulosen an alle beswerigkeyt von der trewheyt,
vnd halten manschaft, in welchen sy mir vnd meynn
erben, sin vnd gemenigklich allen meinen nachkumen
sein verpunden, auch hab ych aufgeben vnd auch noch
aufgyb offenwarlich durch meine vannen das selb mein
hertzogthum vnd alle recht desselbigen hertzogthums mit
den rechten vnd herschaft, dy mir vnd meynen sunen
vnd erben vnd gemenigklich allen meinen nachkumenden
in dem selbigen hertzogthum zugehoren mein vnd meinen
sun, dy ytzund geboren sein vnd etlich hernach geporen
wurden, all meiner nachkumen zu den henden, gewalt
vnd zu ewer herschaft, dy do nemet uon mir dy selbigen
aufgebung vor euch, ewer erben vnd der nachkumenden
erben gemenigklich all die, die von ewch ewigklich kumen
in gegenwurtigkeit der herschaft noch geschriben, getzeugen
dartzu durch mich vnd meyn sun vnd banerhern vnd
dy edlen des hertzogthumes, besunderlich dartzu gepeten vnd
widersage in meinem namen vnd meiner sun, erben vnd aller
meiner nachkumen, den hylfen vnd freyheyt aller meyner
freyheyt, die mir vnd den selbigen sun, erben vnd meinen
nachkumen, ob etlich dem hertzogthum vnd seinen rechten zustend
oder hynfur mochten zugehoren, vnd besunderlich
widersach ich der freyheyt, die mein vorforder haben gehabt
vor, vnd die ich vntz hy her gehabt han vnd mein
sun, erben vnd nachkumen hin fur gehabt hetten aus einer
gewonheyt, oder von einem rechten, im dem, das sy keynenn
anndern fursten mochten vntertenig sein oder sulten von euch,
von meinem hern hab ich genumen tzu eynem manlehn vnd von
rechten hyn fur des manlehens des vorgesprochen hertzogthum,
wirdigkeyt, den tytel vnd dy ere des selbigen hertzogthumes
vnd dy banerhern, edlen vnd all ander menschen vnd inwoner
desselbigen ertzosthumes vnd all andere recht, vnd
nym vnd hab gethan hebung vnd noch thu ich ewch als
meinem lehenherrn vnd hab ewch gelobet noch gelobe die trew,
innigkeyt vnd ewige gehorsam. dartzwyschen gelegt ein
muntlichs recht in gegenwurtigkeyt der selbigen getzeugen
zu schicken vnd gantz wol geschehen, das dy sun, erben
vnd genigklich alle mein nachkomen, die furpas noch
mir kumen sein in der lehenschaft, vnd sein ewigklich zu
nem dy lehen nach kume vnd sollen schuldig sein zugegloben;
vnd gleicher weyse thun wir ewch vnd dye
ewern nachkumen die manlehung, die trew vnd gehorsam,
auch mittelnde der ayd, yedoch so pyn ich mich, sun, erben
vnd all meyn nachkumenden euch vnd euren nachkumen, kungen
tzu behemen dartzwischen gelegt ein erwirdiges gelubde,
also alß oft oder wenn ir das heysset oder ewern nachkumen,
das heyssen, so wird ich helfen euch vnd inn vnd
wil helfen mit meinen nachkumen wider eynn ytzlichenn
menschen getrewlich mit gantzem vormugen gleich als
ein ytzlicher ewer lehenman, es sey auch halt ein banerher
ewres reichs vnd auch gemenigklich zu allen dingenn
ewigklichen, dy denn gehoren vnd sich fodern tzu den rechten
der lehenschaft vnd auch zu den, dy ein ytzlich lehenman
mag gethun seinem rechten hern vnd sol. darnach gelob ich
vnd gelobt han fur mich, erben vnd meyn uorgesprochen nachkumen
vntter eynem gegeben ayd all dy vorgesprochen vnd
ytzliche halten vnd volbringen vnd ewigklich behalten
veste vnd stet vnd noch nymer wider dy selbigen oder wider
etlichs der selbigen kumen oder thun durch mich oder durch
ander oder durch ein anndern in keynerley weyse vnd habe
wider verkundigt mutlich vnd noch wider verkundige mit
innhaltung der gegenwurtigkeyt in allen gelobten vnd einem
ytzlichen der gelobten fur mich vnd mein sun, erben vnd
fur all mein nachkumen eyner ytzlichen tat, beschirmung vnd
eynem ytzlichen ding vnd aller hylfe des geysthlichen vnd
werentlichen rechts, den gewonheyten, bestetigung vnd
widerwertigen gesetzen vnd allen freyheyten ader vergebung,
vnd besunderlich den, mit welchen es yst fur sehen worden
von dem bebstlichen stull oder von dem romischen reych
vnd von welchen andern oder anndern fursten vonn polen, das sy sich icht ennpfremden oder anndern fursten vntertenig
sein vnd in manlehen thun vnd welchen anndern beyd
den gemeynen oder den besundern freyheyten oder vergebunge,
dy ich oder mein erben mochten verwerffen von recht
wider dy vorgesprochen oder etlichs der vorgesprochen
oder von stund an mit den mir oder meinen nachkumen als wider
all der vor verlassen oder wider etlichs der selben, ich, mein sun
oder erer oder mein nachkumen mochten komen vnd sy nicht hielten
oder behyelten mochten angehoren vnd etlicher weyse zu hilf
komen. vnd zu eynem getzeucknuss des dinges vnd zu sterck ewigklich
zu tugen. so gib ych vnd opfer ewch willigklich vnd geren
dy gegenwurtigen hantuesten zu eynem waren getzeucknuss.
das do yst gesterckt mit anhangenden der sygel meyns aygens
vnd der erwyrdigen veter vnd hern: des thobye von prag, theodrici
von olmuntz, bischoue, vnd der durchleuchtigen furstenn
vnd hern: des bulkonis, hertzogs aus der slesya vnd des hern
von lewbenberg vnd nycolay, des hertzogen opauiensis vnd der
ewern personen, brunonis sant benedicten vnd des heinrichs
von osseck cysterciensis ordens, der apt des pystums zu prag
vnd der erbern menner vnd mayster des vlrici zu prag, johannis
aus sachsen, vlrici melnicensis vnd pardi boleßlauiensis, brobst
der kirchen des maysters gregoryus zu prag des hernn
budyßlay, techant zu olmuntz, des hern bartholomey, techant
der kirchen wyssegraden. vnd dye sein geschehen zu prag
in dem kuniglichen pallast in gegenwurtigkeyt der banerhern
vnd meyner edlen als mit namen sobeßlay, des richters des
ertrichs, jethonys, des burckgre buthumey, gramislaymenis,
speystragers, michaelis, meins marschalcks, andree,
genant breck, berenhardi vnd theoderici der ritter leonardi,
pauli, jeskonis, stepfani vnd stepfani budywoy, meyner edlen,
iunckhern, vnd meins vorgesprochen ertrichs, vnd in gegenwurtigkeyt
der edlen meiner wagery von lochemenitz, dess
hochsten kamerers des reichs zu behemen, des albern von seberg,
marschalcks desselbigen reichs zu behemen, sdyßlay von steremberg,
burckgraue zu prag, bonessi von wartemberg, camerer
des selbigen meins hern wentzeßlay, kunges zu behemen,
bauari von strakanytz, burckgrauen in klingenperck, brostwen
von waraschow, kamerers meiner frawen kungyn zu behemen,
adalberti des speistragers vnd johannis von michelsperg,
schencken desselbigen reichs, burckhardi von winterberg,
theoderici, spatzmani in briemberg, des burgrauen otten
von bottenstein, der burckgrauen in tusta, hynconis von leuchtenburg,
hinconis von duba, muthine von constenrat, sdyßlay
von trzewen, fryderici von schomberg, ottonis von ylempurck,
bohußlay von bor, chuhomyl vnd des vlrici von dem
newemhause vnd in gegenwurtigkeyt vil ander bayde der geystlichen
vnd auch der werentlichen, der briesterschaft, der edlen,
der burger vnd der gemein, welch dar durch sunderlich von allen
enden des reichs zu behemen gefordert waren zu getzeucknuss.
anno domini xii c vnd lxxxix jar iiii ydus january, indiccion
ii. vnd wir, theodericus von gottes genaden byschoue zue
olmuntz gepeten durch den genanten hern casemyrum mit dysem
gegenwurtigen instrument durch den mayster ambrosinum,
korhere vnnser kirchen zu olmuntz, gepeten durch den genanten
hern casemyrum mit dysem gegenwurtigen instrument etc. vnd
vnsern notary mit vnnßern namen dar vntterschreyben vnd
dar an lassen hangen vnnser insygeln. wentzeßlaus enpfing behemer lant zu eim lehen von sein sweher rudolfo, romischen kung
anno domini xii c vnd xc jar wentzeßlaus nam zu eym
weybe, als denn vorgesprochen yst, dy tochter rudolfi, dess
romischen kunges, vnd gab wider vmb her zu eym weyb sein swester
iohanni, dem ersten geporen sun des kunges rudolfi; vnde
wurden begryffen gedinge tzwyschen dem kunig ottakarum,
seynem vater, mit dem selbigen rudolfo ee vernewet wurdenn
durch frewntschaft. vnd tzu der tzeyt der heyrat rudolfus, der
vorgesprochen zu aygnet wentzeßlao, dem fursten zu behemen
zehen tausend marck sylbers zue einer morgengabe vnd setzet
im eyn dy stat eger mit irem gantzen lande. aber darnach
desselbigen jares der romisch kunck sendet zu seynem aydem
poten vnd wolt, das er im widergebe eger, warumb wentzeßlaus,
eyn furst des landes reichs zue behemen, mit seiner
vorgesprochen hausfrawen komen zu rudolfo in yren aygen
personen, do er wider behyelt eger, do enpfing der genant
wentzeßlaus von dem romischen kunig das reych behemen
tzu einem lehen. auch besant der selbig rudolfus die teyding
etwenn geschehenn tzwischen dem kunig ottakarum vnd heinricum,
hertzogen aus der schlesyen, von den oben geschicht
gedechtnuss, das dye waren vernunftig vnd gerecht, yedoch
mercket er, das dy furstenthum der slesyen warenn
widerpracht bey gar alten tzeyten durch dy kunge vnd fursten
etwann zue behemen vnd vntter eynem ierlichen wochenzins,
der den fursten von behemen betzalt wurde, was denn
selbigen gesetzt vnd gesterkt solch handelunge mit seynen bewerten
brieuen, welche brieue inhaltung nachuolget in sulche
wort:
rudolfus, von gottes genaden romischer kunck
vnd altzeyt merer, gemenigklichen allen getrewen des heyligen
romischen reychs, dy do sehen dysen gegenwurtigen brieue,
sein genade vnd alles gutt. ewer erkentnuss der gemeynschaft
sey zu wyssen, das wyr dy schickung vnd
das gelubde von dem ertrich vnd von dem furstenthum
wratyßlauiensi vnd der schlesyen, dy von vns vnd dem
reich zu lehen gen, welche schickung erkant wirt, das dy
gemacht hab heinricus, etwann hertzog wratyßlauiensis,
vnser furste, mit dem durchleuchtigsten wentzeßlao, kunig
zue behemen, vnßerm lieben sun vnd fursten, als
mit namen der selbig kunig zue behemen in dem ertriche
vnd furstenthum wratißlauiensi vnd schlesyen, geschech
das, das hertzog heynrich vor sturbe, so solt er im
nachuolgen in dem furstenthumen. das haben wir stet vnd
feste vnd bestetigen das von der volkumenheyt des kunglichen
gewaltes vnd geben dye vnnser brief, gesterckt mit vnnßern
insygelt tzu eynem getzeucknuss. darvber. geben zue ertfurt
vii kalendas octobris, indiction iii nach cristi gepurt xii c vnd
xc jar, aber vnnßers reichs in dem sybenden iare. zu der
selben tzeyt leßko, hertzog zue crackaw gab etwan ein ledige
freyheyt gryssine, seinem weyb, das sy mocht versetzenn
das hertzogthum zue crackaw nach dem todt des mannes,
wem sy wolt. welche cryssina nach dem tode ires
mannes dy hertzogthum, beyde das zu crackaw vnd
auch sandomyrie versetzet wentzeßlao, dem fursten
zu behemen, als irm enigklein, durch welchs dings wegen dye
banerhern cracouie vnd sardomyrie santen erwirdig potenn
vmb den wentzeßlao, fursten zu behemen, vnd forderten inn
den tzu eynem hertzogen. aber wentzeßlaus was gehindert
in anndern herten gescheften vnd sante den hern thobyam,
byschoue zu prag, gein polen, welcher do besas dye
selbigen hertzogthum. das auch dy kunge zue behemenn
gehabt haben von alter her das recht vnd dy stym zu erwelen
einen romischen kunck, das die hernach geschryben hantuest
clerlichen offenbaret:
rudolfus, von gottes genaden
romischer kunck, altzeyt merer, gemenigklich allen getrewen
des romischen reychs, dy dyse gegenwurtige brieue ansehen,
sein genade vnd alles gutt. wye gros dye recht der
personen herfur gein in das liecht mit clerer erkentnuss, ye weicher
der nachuolgenden nochkumenheyt wirt auf gehaben, die materie
zu uerandern, hiervmb vorgehabet ein erfarung, eyner fursichtigen
erforschung vnd mit eynem clugen erforschen begeren
wir zu wyssen, was vnd wye gros des rechten dem romischen
reych zugehore - vnd in der erwelung eins romischen kungs,
des kunftigen keysers - dem scheinperlichen kunge zu behemen,
fursten vnd vnnßerm lieben sun, vnd seinen erben. welcher geschicht
mit gemaynem nachgunnen vnd mit eyntrechtigem
getzeucknuss der fursten, der herschaft des reichs vnd der alten.
wir haben funden mit lewten den kunck zu behemen,
solt sein ein schenck des reichs vnd von erblichem recht.
so sulle beleyben das recht vnd das schencken ampt bey im
vnd bey seinen erben. auch wart scheynlich erkant den vorgesprochen
kunck zu behemen vnd sein erben in der erwelung eins
romischen kunges, des zukunftigen keysers, mit den anndern
erwelern haben volkumendes recht vnd stymme zu erwelenn
tzu einer gleychnus der kur erwelter. furwar dy recht des schencken
amptz vnd dy weyse der erwelung erkant haben zu zuehorem
dem genanten kung vnd seinen erben, sunder auch seinen
vorgepornen, seinen vranhern, veter veter vnd seines vranhern
veter, seinen vranhern vnd seinen anhern zuhorten mit
gar vollem recht, vnd also wollen wir bewaren die schedenn
des vorgenanten kungs vnd seiner erben, das recht vnd das ampt
des schencken in dem reych im vnd seinen erben zuegehoren
vnd nicht den andern, vnd widerkennen clerlich
zu haben das recht vnd dy styme in der erwelung eins romischen
kunges, des tzukunftigen keysers, vnd bewern vnd bekennen
das mit getzeucknuss der gegenwurtigen. aber wer das,
das etwas der mynderung oder der schand mocht vorgeworfen
wer swetzlich, poßlich oder vntter betrogenheyt bey den
vor uerlaßnen, das wir nicht gelauben, das erfullen wir
von der vollheyt vnnßer kuncklichen macht. in welchess
dinges getzeuchtnus haben wir lassen stercken dyse gegenwurtige
schryft mit dem sygill vnnser meyestet. geben zu erdtfurt
vi kalendas octobris indiction iii anno domini als oben xii c
vnd xc jar, aber vnnßs reichs in dem xvii jare.
furwar
kurtzlich starb heynricus, hertzog in der slesya on freye
sun, vnd dy vorhandlung sune durch den romischen kunck wurden
anderweyt vernewet durch den brieue der do volget in den worten:
rudolfus, romischer kung, alletzeyt merer, gemenigklich allen getrewen
des heyligen romischen reychs, dy dyse gegenwurtige
brieue sehen, sein genad vnd alles gutt. wie wol das yst,
das wir schuldig sein zu reichen dy rechten hant vnnßerer
belonung zu allen getrewen, die das heylig romisch reych
vmb gybt vns daruber enpfolhen, yedoch allermeyst sullen
wir vorkumen dy allerleuchtigsten fursten als dye morgen
rot verglensteret den stern in genediger suessigkeyt
der tugent. auch haben wir gemerckt den durchleuchtigen
fursten wentzeßlaum, kunck zu behemen, vnnßern liebsten
sun, also wol verdinten, das er yst zu begaben mit wirdigen
belonen, wir haben erkant zu uerleyhen mit lehennyschen
teyl dem genanten kunge zue behemenn
vnd seinen erben tzu haben, tzu besitzen von vns vnd dem reich
das furstenthum wratißlauiense vnd slesie, welche uon
vns vnd dem reych etwann der durchleuchtig heinrich, hertzog
wratyßlauie nam zu eynem lehen gutt vnd alle ledige
lehen gutter auß dem todte desselbigen heinrici, etwann hertzogs
wratyßlauiensi, dy an vns, vnnßer reiche gehoren mit
allen iren zugehorungen, besitzunge vnd des rechten gewalt,
vnd gemenigklich mit allen rechten, was namen sy geheyssen
werden. aber wer das, das etwas der mynerung oder der schendunge
mocht furgeworfen werden, bey den verlaßnen sachen,
schwetzlich, boßlich oder vntter eynem betrugnus, das wir nicht
gelauben, das erfullen wir von der volheyt der kuncklichen
mechtigkeyt. tzu einem getzeucknus des dinges haben wir
geheyssen festigen dyse gegenwurtigen hantuesten mit dem sigill
vnnser mayestet. geben als oben. wie wol dyse brieue ausrynnen
oder außerchen vntter dye vorgesprochen gestalt oder
weyse, ydoch so was der vorgenant wentzeßlaus, kunck zue
behem, nicht kumen zu der kunglichen besitzen des hertzogthums
wratyßlauiensis
in dem jare wentzlaus das hertzogthum
opauie, das etwann przemysl oder ottakarus, kungk,
sein vater, schaffen hett nycolao, seynem naturlichen sun, das
er des ein lehenman wer, als denn gesagt wirt, vnd wider
vordert das von dem selbygen nycolao, vnd do er vertriben
wart, do behyelt er das vorgesprochen hertzogthum
fur sich. item dy vorgesprochen crysina kom gein brag tzu
irem enyckleyn wentzeßlao, dem vorgenanten kunck, vnd beleyb
mit im vil tzeyt. darnach starb sy vnd wart begraben
in sand francyscen kirchen zu prag. anno domini xii c vnd
xci iare des nechsten tages nach der tzwelfpoten teylung
rudolfus, der romisch kunck starbe in erdfurt, do in wentzeßlaus
vnd sein fraw gutha, rudolfi tochter, heten inn do heym
gesucht. vnd ward gefurt gein speyren vnd aldo tzwischen
dy romischen kunig begraben. item wentzeßlaus sendet
den thobyam gein crackaw, das er widermacht fryde etc.
als rudolfus gestorben was, do tzoch wentzeßlaus mit macht gein polen vnd macht sy im vntertenig
anno domini xii c vnd xcii iare von polen wurden gesendet
poten tzu dem fursten wentzeßlao, welcher das hertzogthum
zu crockaw, des sich der genant furst newlich vntterwunden
het, sagten zu uerwusten. darvmb wart gesammet ein grosse
schar, vnd ging ein polen in ein vberflussigen macht seiner
creft vnd ottonis, margraf zu brandenburg, der im zu hylf
kom; vnd welchen entgegen lyeffen, die hertzogen vonn
polen vnd forderten fryde vnd eyntrechtigkeyt. vnd do selbst
in dem hertzogthum opulien der vorgenant wentzeßlaus
wart gesehen von dem margrauen von brandenburgk mit
eynem ritterlichen gurtel vnd tzohe furpass gein crackaw
vnd von aller menigklich guttigklich aufgenumen. vnd durch
inn wurden geschicht die tzu dem fryde gehoren, vnd all
tzuhant slug auf die getzelt vor syradyam, anders genant
czyras, do sich loketko also gesammet het, vnd ann
dem tag sancti wentzeßlay gewan er das gesprochen marckt
vnd ving loketkonem mit etzlichen anndern fursten. do
er nu das gescheft tzymlichen geschicht hett des reichs zue
polen, do tzohe er wider seligklich gein prag mit syg.
des iares adolfus, graf von nassaw, wart erwelt
tzu eynem romischen kungk, besunderlich das schuf wentzeßlaus,
furst zu behemen, wenn wie wol wentzelauss
het tzu eynem weybe als dy frawen gutham, die swester
des hertzogen albrechtz von osterreich, doch hindert er
inn gar vill, vnd wart tzwischen inn tzwitrechtigkeyt.
anno domini xii c vnd xciii jar adolfus, der romisch kunck,
einging mechtigklich mysnam, welchem der furst wentzeßlaus
kom im entgegen, geruft durch inn gein grunheym
vnd furgesatzt zu handln erwerge dinck an dem
abent des heyligen laurenty, doch machten sy heyratt tzwischen
ruperto, ein sun des romischen kunges, vnd agnethen, des
vorgesprochen fursten. anno domini xii c vnd xciiii jar gutha, eyn
weyb wentzeßlay, die macht ein frid tzwischen im vnd alberto, ein
hertzog tzu osterrich, ein pruder guthe. des jares dy jung gutha,
ein tochter wentzeßlay, starbe, begraben in den kunglichenn
sall. zu der przemysl wart gekronet der, hertzog kalisiensis, tzu
eynem polenyschen kung wider den willen des fursten zue
behemen; do tzuhenet es das gepott des pebstlichen stuls.
aber er in kurtze von den seinen ward getodt. auch wentzeßlaus
wolt tzu den tzeyten behalten dy geschrybne recht zu behemen,
aber sein lantheren fliessen sich ab zu keren seinen fursatzt, das
ycht die hertigkeyt kranck wurde des rechten, dye frucht
der sy gewonet sein auf zu heben, verturben in furpass.
auch wolt der selb furste gepawet haben ein hohe schule, aber
etlich vnfrum widermurmler widerrieten ess etc. babst celestinus starb, nach dem kom bonifatius der acht
anno domini xii c vnd xcv iar der babst celestinus starbe,
nach welchem volget bonifacius der viii, welcher gemacht
hat das sechst decretal, der celestinus wart canonyzirt
durch clementem den funfte anno domini xiii c vnd xiii jare.
aber der vorgesprochen bonifacius ward getottet von denn
romeren. auch des jares wurden getottet dy iuden in tewtschen
lannden. item des jares vi kalendas marcy starb thobyas, byschoue
zu brag vnd wart begraben vor sandt procopy altar.
nach dem wart der techant gregorius zu brag erwelt zu
byschoue vnd wart bestetiget durch den byschoue von olmuntz
in brun von pete wegen des ertzpyschofs zu meintz
kalendas iuny. anno domini xii c vnd xcvi jar albertus, hertzog
zu osterrich, gesterckt sich mit hylf etzlich fursten erwelter
auf stund wider adolfum den romischen kunigk vnd
tottet inn bey wurmitz in eym streyt; darnach in dem tzehenden
jare seins reichs yst er getot worden grawsamklich von
johanne, seynem vettern. in dem jare agnes, eyn tochter etwann
ottakari vnd swester wentzeßlay, dy do het rupertus tzu
eynem weyb, ein sun rudolfy, aus welcher er gepare denn
vorgenanten johannem; wider keret vnd starbe in behemen vnde
ward begraben zu sand francyscen. wentzeßlaus ward gekront mit seiner frawen in der kirchen zu brag zu behemen einem kunig
anno domini xii c vnd xcvii jar wentzeßlaus am dem
alder xxxi jare am pfingstag iii none juny mit seynem
weyb gutha wart gekront erwirdigklich in der kirchen
tzu brag durch den gebhardum, ertzpyschoue tzu meintz, in
eynem kung zu behemen. vnd bey der cronung sein gewest
vil fursten mit vnmaßlichen heyligkeyten vnd volck mangerley
landes. auch yst worden ein grosser scheyn der apparat
der edlen, als sich zymet der kuniglichen wirdigkeyt. aber
nach dreyen tagen do ward kunigin gutha kranck vnd starb
xiiii kalendary iuly vnd yst begraben zu brag in dy capellen
sand merteins vnd darnach ward sy getragen in dy
cappellen symonis vnd jude in den newen kor zu braga.
aus welcher gepare wentzeßlaus ein sun genant auch wentzeßlaus,
der darnach gekronet ward tzu eynem kung von
vnngern, der gepare auch drey tochter, als mit namen annam,
dy do geelicht wart heinrichen, hertzogen von kerenten vnd
grauen von tyrot, elyzabeth, gegeben zu eym weybe
johanni von lutzemburg, kung zu behemen, margaretham,
dy do gegeben ward boleßlao, hertzogen wratyßlauie.
anno domini xii c vnd xcviii jar albertus, der romisch kunig,
celebriert ein erwirdigen houe zu nuremberg, do gegenwurtig
waren dy erweler des reychs vnd ander furstenn,
wo er als gar frewentlich handelt wentzeßlaum, den kunig
von behemen, vnd ward liebp gehabt fur dy anndern
von im, wann zu eyner grosseren ere des romischen kunges,
do diente der gesprochen kunck von behemen in der kunglichen
kron dem romischen kung in dem schenck ampte,
wie wol er des nicht schuldig was von recht, wenn der
kunck von behemen ward nicht gesehen in kunglichen eren
nach gleycherweyse als ein kurfurste, das er in den erwirdigen
houe der romischen kunig vnd keyseren sullet dynen
in dem ampt des schencken, das aber solche thet des dinstes
sullen nicht zugeaygnet werden den kungen von behemen,
wann das der kunck von behemen nicht thet auß zugehorung,
sunder auß liebe seines swagers, als denn clerlich offenbart
dy inhaltung dyses briefs: albertus von gottes genaden
romischer kung, alletzeyt merer, gemenigklich allen getrewen
des heyligen romischen reychs, dy dyse gegenwurtig brieue ansehen,
sein genade vnd alles gutt. also tzymet es vns tzu
gebrauchen der beraytten dinste der fursten vnd vnnser
frewnde, vnd ob etwas der ere oder des dinstes an zugehorung
durch sy vns wirt beweyset von beraytter billichkeyt,
das soll inn nicht zugeschatzet werden tzu eyner zugehorung
oder iren erben oder nachkumen in irn rechten. hiervmb
las wir ewch wissen vnd betzeugen das mit inhaltung dyser
gegenwurtigen brieue, das wie wol die durchleuchtigen
kunige zu behemen, wenn sy durch dy romischen kung oder
keyser geschycht sy zu kumen auf ir erwirdig houe, so denn
dy vorgesprochen der kung oder keyser tragen ir kungliche
kron, so mugen sy geprauchen ire kunglichen kron, wenn
sy gegenwurtig sein mit den selben, ydoch so solten dy selben
kung von behemen nicht dynen dem vorgesprochen kunig
oder keyser in dem schenckenampt in der kunglichen kron. das
aber der großmechtig wentzeßlaus, kunck zu behemen, furste
vnd lieb pruder, vns zu nuremberg in vnnßerm erbern houe
des nechsten suntag nach sant mertein, do wir sassenn
gekronet in der kron zu vnnßerm betten gedyent hat in dem
schenckenampt, sprech wir, das er das nicht gethan hab
von recht, sunder aus lawter lieb wegen, dy er zu vnnser
person gehabt hat. vnd tzu dynen in dem selbigen ampt
vnter der kuniglichen kron vns oder vnnßern nachkumen romischen
kungen oder keyseren, betzeugenn wir den vorgenanten
kunck vnd all sein nachkumen kunck zu behemen,
vnd wollen, das das furpass nicht gehalten werde, noch
das in etwas rechtz daruon komen solle. vnd tzu einem getzeucknuss
des dinges vnd tzu eyner sicherheyt des vorgenanten
kunges zu behemen vnd erben vnd seinen nachkumen haben
wir lassen vestigen dysen gegenwurtigen brieue mit vnnßerm
kuniglichen sygill. volbracht vnd geben nach cristi gepurtt
xii c vnd xcviii jar, xv kalendas decembris indiccion viii, vnnsers
reichs in dem ersten jare etc. auch in dem romischen
houe zw nuremberg dy handelung des kauffens vnd verkaufens
der stat pyrn vnd ir tzugehorung auch seiner zuschatzunge
dem reych behemen bewert durch sein hantuesten, dy
hernach volget in eyner solchen weyse etc. wir, albrecht,
vn gottes genaden romischer kunig vnd allzeyt merer
tzu tzu wyssen gemenigklichen mit innhaltunge dyser brieue,
das wir dye verkauffung der stat des bystums mysnensis
genant pyrn mit dem slos vnd ir tzugehorungen, gelegen
in dem lande zu meichsen bey den gemercken des behemlandes,
die do geschehen yst durch den byschoue vnd capytel
zu meichsen dem wentzeßlao, kung zu behemen, hertzogen
zu crackaw vnd sandomyrie vnd margrauen zue
merhern, fursten vnd vnnßerm lieben pruder, vnd seinen
erben, als denn voller gehalten wirt in den brieuen, dy
darnach vermyschet sein vnd gesterckt sein mit sygillen
der genanten - des byschofs vnd des capitels, vnd das stet
vnd veste tzu haben. so verleyhen wir im guttigklich vnnßer
gunst vnd schicken vnd setzen, das dy genant stat, dye
wir durch pete des gesprochen kunges eynigen dem reich
mit der schickung vnd wollen, das sy also geaynet sein,
das sy furpas ewigklich sol gehoren tzu dem reych. inn
welches dinges getzeuchtnuss, so haben wir heyssen weren
dyse gegenwurtig briefe vnd vestigen mit dem sygill vnnß
mayestet. geben tzu nuremberg noch cristi gepurt xii c vnd
xcviii iar x kalendas decembris xii indiccion, vnßs reychs
in dem ersten jare etc. anno domini xii c vnd xcix jar wentzeßlaus ward auch gekront tzu eym kunig in polen
anno domini xiii c iar von dem moned iuly sechss
erfaren man tzu der beruffung des hern wentzeßlay, des andern
kunges des namen zue behemen, komen von florentz auf
den perck kutten. zu dem gepote des kunges smydettenn
sy newe muntz, als myt namen pregysch grossen vnd
klein, der do tzwelf golten eyn groschen, wenn dy verwandelunge
der muntz der vergangen tzeyt was den inwoneren
schedlich. welchs der guttig furste brufet mit eyner
rechten merckung vnd hies ein solche muntz werden lauter
in dem jare komen auch erwirdig poten zu dem kung wentzeßlao
von polen vnd vorderten pittlich, als wenn der kunig
von polenn przemyßl sturb vnd lies keinen erbenn,
wenn dy tochter elyzabeth, dy iunckfrawen, so solt er dy nemen
tzu eym weybe vnd enpfing dy ertrich vnd das verwesen
des polen landes vnd erloset sy von den sturmen der veinde.
furwar der kunig wart mitteylhaftig des rates seiner getrewenn
knechte vber dy materie vnd samet ein mechtige schar
vnd kom gein polen vnd außstreyt menlich dy hessigenn
des frydes vnd macht vntertenig das reych seiner gewalt.
darnach tzoch er furpas in gnesnam vnd dy edlen der lande
waren pyten, vnd wart gekronet tzu eym kung uon
polen durch den ertzpyschue gnesnensem. aber tzum letzten
do bestetiget er ein haubtman do selbst, den hern hynconem
von duba mit dem edlen des reichs zu behemen, vnd yst
seligklich widergekert. auch in dem jare ging gar eyn gross
menig der gelaubigen gein rom, wann es was das genaden
reich jare. es ward gegeben all cristen lewten von der guttigkeyt
des pebstlichen stules tzu rom vergebung aller sunden etc. gregorius, bischoue tzu prag starb; darnach kom iohannes. andreas, kung zu vnngern starb; es wart erwelt der jung wentzeßlaus, sun wentzeßlay
anno domini xiii c vnd ein iare ydus septembris starb gregorius
zu brag, welchem nachuolget iohannes, ein sun
gregory von drazytz, ein korher zu brag. in dem iare
starb andreas, kunck zu vnngern on sun. do komen
boten von vnngern vnd forderten, das inn gegeben wurde
zu eym kung wentzeßlaus, der junge sun des genanten wentzeßlay,
kunges zu behemen vnd tzu polen, wann der genant
kung von behemen was ein geporen frewnt des kunges vonn
vnngern, wann sein vranfraw was ein swester desselbigen kunges
andree. also do er nu gehabt hett rete seiner edlen, do
gab inn der kung zu behemen zu eynem kunge seinen vorgenanten
sun wentzeßlaum, den er geperet auß seiner frawen
gutha. welchen dy vnngern aufnamen, mit grosser freude
furten sy inn gen vnngern vnd kronten inn erwirdigklichen
tzu eynem kung. in dem jar wardt getodt bonifatius der viii.,
babst, durch dy romer. do ward erwelt tzu eynem romischen
byschoue der ertzpyschoue burdegalen, der dy zeyt in franckrich
was, vnd er mithelet von im der geschehen erwelunge,
gepot den cardinalen, das sy zu im komen gein lugdunum. dar
vmb der romisch houe ward gepracht in auinionem. der babst
yst geheyssen word der clemens. anno domini xiii c vnd
tzwey iare xi kalendas augusti chunegundis, eyn swester
des kunges wentzeßlay des andern nam an sich eyn geystlichen
orden zu sand jorgen in dem slos zu prag vnd in
den nachkumenden tzeyten yst sy worden eyn eptyssin
vnd behyelt dem closter gar vill freyheyt. anno domini xiii c
vnd drew iar an dem pfingstag wentzeßlaus kunck schuf
erwirdigklich zu weyhen vnd zu kronen dy elyzabeth,
eyn tochter przemyßl, des kunges von polen, dye
er genummen hett zu eynem weybe, durch den erwirdigen
heren heynrichen, byschoue wratißlauiensem, von gewalt
des von meintz vnd des von gnesnensi, ertzpyschoue, zu
den reychen behemen vnd polen landes, in der kirchen zu
prag. die kunigin nach der kronunge in dem dritten jaree
gepare er ein tochter genant agnetha, welche in nachkumender
tzeyt ward geelicht dem henrico, hertzogen swidnicensi
vnd jaurensi etc. die vnngern erwelten einen andern kung genant carolus, ein sun karoli des kungs sicilie
anno domini xiii c vnd iiii jare die vnngern waren allermynst
fursehende der trew vnd ayde, vnd do wart versagt hylf
irm vorgesprochen jungen kunig wentzeßlao vnd satzten ein
andern zu kunig, als mit namen karolum, den sun karoli,
des kunges sicylie, welchen bonifatius der achte den tzu
eym kunig zugeaygnet. welchs erhoret wentzeßlaus,
sein vater, vnd sammet ein grosse schar vnd tzoch vnd
wustet vnngern vnd zerstoret dy stat strygonia vnd tzoch
furpas vntz gein offenn vnd nam seinen sun daruon vnd
keret wider gein behemen. in dem iar albertus, der romisch kunigk,
der sante sein poten tzu wentzeßlao, als nu gutha gestorben
was, vnd bat dy ertrich egerlant, meyssen, vnngern
vnd polen; auch wolt er, das er von dem perg kutten
wich vi jar, oder betzalet von den selbigen lxxx tausend marck,
beyd fur dy uergangen iare vnd fur dy nachkumenden jare, vnd
sagt, das ann inn gehoret ein solche summa vmb das recht
des reichs. er antwort inn, also das sy lere abtzugen darvon.
der romisch kunck albertus ein ging durch budweys gein
behemen mit eyner vberflussigen schare, sunder sein sun rudolfus,
hertzog zu osterrich, ging ein merhern vnd was das
wusten gar veintlich. do nu zu samen komen ir beyder schare,
darnach slugen sy auf ire getzelt bey den pergen cutten.
furwar dy purger do selbst gingen zu ratt, das sy uergift sendete
zu tragen do selbst durch das fliessende wasser, wann do wart
gekocht eyn vergiftiges gemecht aus sweuel vnd aus reynigung
des sylbers vnd von dem kote der scheushewser vnd
ward gelassen in das genant wasser, von wannen dy veinde
mit den pferden truncken gar vaste vnd ir etlich sturben
alltzuhant vnd wurden vertylget. do dy also geschahenn,
vntter des zusamen klaubet der kunck von behemen dy creft
des streytes durch dy stet von brandemburgk vnd stellet
dy margrauen von meichsen v m der streyter in hradisch
vnd in seinen enden darnach die gantzen menige was
bewegen auf den nechsten tag uor den pergen kutten mit
dem romischen kunig vnd seynen sun zu streyten. do das erhoret
der kunck, er floch mit dem sun vnd mit seinen scharen.
do schickt der kunck wentzeßlaus sein schar auch. kunck wentzeßlaus starb; nach im volgt sein sun wentzeßlaus, der eynig erbe in dem reich behemen
anno domini xiii c vnd v iar ix kalendas july der vorgesprochen
wentzeßlaus, kunck zu behemen vnd polen,
als er gestyft het das munster des kuniglichen sales vnd
vil ander guttet gethan het vnd begryffen wart ytzund
mit dem alter vnd wart geprechenhaftig in den kreften, er
starb. welchem nachvolgett sein sun, der eynig erb, wentzeslaus
der dritt, kungk zu behemen der sybent, welchen sein
vater mechtigklich furet von vnngern, als denn gesagt yst.
in dem selben jare wentzeßlaus, kunck zu behemen, zu polen
vnd zu vnngern ward geelicht mit viola, der tochter
des hertzogen mesce von theschin iii none octobriss etc. wentzeßlaus, xviii iar, ward ertodt zu olmuntz
anno domini xiii c vnd vi iare ydus february der vorgesprochen kunck
wentzeßlaus gab zu einem weyb sein swester, iunckfrawen
annen, dem heinrichen, hertzogen aus kerenten vnd tzu tyrol.
vnter
des der hertzog loketho thet vil vbels dem obengesprochen
kunig zu behemen. der erlich kunck yst getott worden ii
none augusti seines jares in dem xviii jare vnd lies keynen
erben. vnd begraben zum ersten zu olmuntz, tzum letzten
ward er verandert durch sein swester, frawen elyzabeth zu
behemen, kungin, in das obgesprochen kloster des kuniglichen
sals.
auch des jares noch der tottung wentzeßlay zu erwelen
einen newen kunck wurden zu samen geruft beyde,
dy edlen des reichs vnd auch dy purger an dem achteten
tag vnßer frawen wurtzweyhen. in welchem tag wart
eyn tzwytrechtige erwelung, wenn etlich layten ir gelubde
auf rudolfen, hertzogen tzu osterrich, ein sun des romischen
kunges, aber dy anndern auf heinricum, hertzogen zue
kerenten, welcher die tzeyt selber do was. vnd wie der grost teyl,
nicht mercklicher, auf heinricum, hertzogen tzu kerenten, von
des wegen, das er dy eltern tochter hett tzu eynem weybe,
des reichs forderten zu eynem kunge, vnd lag nicht daran
dy vorgenanten swester mit gebewgten knyen vor allenn
edlen des reychs zu behemen offenberlich baten, das sy nicht
beraubet wurd ires erbteyles als des reichs zu behemen; do
vertzohen sy fur sich keyserlich lere mit der sy geprauchten, wer
das, das ein kung zu behemen verschyed on menlich geschlecht,
so sol die gebliben tochter geprauchen der selbigen nachuolgung,
als der sun, ycht dy vrsach des todtes etwann, wenn
nicht sun do sein zerstoret die kuncklichen nachvolgung. aber
dy gemeyn gunst beweget ein geschrey vnd vorderten henricum,
hertzogen zue kerenten zu eym kunge vnd versmehetenn
die bette der genanten swester. anderweyt do das erhort der
romisch kungk, das wentzeßlaus, kunick zu behemen, seiner
swester sun - do hett er gesammet ein macht seiner schare vnd
zu nehent dem reych behemen vnd bestetiget, das aufgenummen
wurde der sun rudolfus, ein hertzog zu osterrich, zu einem kunge.
darvmb kom der romisch kunick vonn eym teyl vnd sein
sun von dem andern teyl. in behemen richten sy auf ire getzelt,
von wannen her etzlich banerhern vnd burger mechten
die macht des vaters vnd des sunes weyßheyt vnd erwelten
snelligklich rudolfum, hertzogen in osterich zu eynem kung.
welch sahe das heinricus, hertzog zw kerenten, vnd tzoch von
prag, er mit sampt seynem weybe anna dyplich. furwar der
vorgesprochen hertzog rudolfus nam im tzu eym weybe elytzabeth,
dy tochter etwan przemyßl, des kunges von polen, oder
verlassen des kunges wentzeßlay des anndern, redliche
zusamen gefugt. item noch dem todte des kunges wentzeßlay
des drytten wladyßlaus, hertzog syradye, behyelt fur
sich als der nechst erbe dy stat crackaw vnd das reich
polen, das etwan was des kunges von polen. aber otto,
hertzog in bayren, yst erwelet durch dy vnngern tzu eynem
kunig zu vnngern, mit welchem getzewge des selben reichs
karolus, ein sun karoly, genanten morcelli, des kunges sicilie
vnd apulye, bewegt ein materie vnd einen kriegk der
tzwytrechtigkeyt. ydoch zum letzten behylt karolus das,
das reich zu vngern. rudolfus starb vnd heinricus von kerenten wart erwelt zu kung
anno domini xiii c vnd vii iar etzlich panerhern des reychs
zu behemen, als bauarus von strabanytz, der do hielt
das sloss klingenperck, vnd wilhelmus von hasempurgk,
anders von waldeck, der do hielt das sloss burgelein, anders
krzywaklat, widersetzten sich mit den iren der erwelung
rudolfi, wider welch rudolfuss eynging mit eyner vberflussigen
schare vnd besas dy stat eranytz vnd endet sein leben,
das er kein erben liess, vnd yst begraben in der kirchenn
zu prage. vmb welchs gedechtnuss styftet dy oben gesprochen
kunigen elyzabeth ein alter in der ere heyligenn
apposteln symonis vnd iude in der kirchen zu prag. furwar
noch den vorgesprochen komen zu samen dy banerhern des
reichs zu behemen in der stat zu prag zu erwelen eynen
zukunftigen kung. dy byschoue machten handelung in dem
houe zu brag, vnder welchen eyner myt dem namen dobeschius
von bechin furleyt in den gegenwurtigkeyten der
anndern vnd vntterweyset sy, das sy erwelten zu eym
kunig von behemen frydricum, den pruder des vorgesprochen
rudolphy, vnd sun alberti, des romischen kunges. vnd do sy
da hyn vnd her gehandelt hetten, zu dem letzten vlricus,
der her zue leuchtembergk von dem geschlechte der von
ronora, vnd das der genant von bechin wolt dy außlendyschen
fursehen mit dem reich, do viele er auf dy worter:
< o doboschy, wie gar lange wiltu zu kung machen dy
von dem geschlechte der veinde vnnßer kunige?> vnd all
zu hantt der selb vlricus, ee er dy wort volbracht hett, do
durchstach er mit dem swert dobeschum vnd ertottet inn
in der gegenwurtigkeyt aller der banerhern vnd gleycherweis
das enicklein des genanten vlrici, genant von crussina, tottet
grausamklich das enigklein des genanten dobeschy, vonn
wannen in dem concylo der edlen ward ein gros geschrey:
< wir wollen der osterreych nycht, sunder vil mer keren wir
wider tzu dem geschlecht der kunge.> darvmb erwelten sy zue
eynem kunig heinricum, hertzogen in kerenten, der ho het zu eynem
weyb die eltern tochter des vorgesprochen wentzeßlay. darvmb
wurden gesant poten zu dem vorgesprochen hertzogen, das er
eylende kom gein behemen. aber das erhoret der romisch
kungk albertus, den todt rudolphy, seins suns, do fursatzt er
im seinen anndern sun frydricum, hertzogen zue osterriche,
zue fordern zu eynem kunge zu behemen. hyrvmb kom er
schyffen von der grafschaft habespurck in swoben. do er
dy tzeyt denn wonet enhalb des wassers genant bysa durch
iohannem, sun etwan iohannis, hertzogen von osterrich, des eltern,
dar vmb das der selbig kunck albertus, wie das wol johannes,
etwann hertzog zu osterrich, was elter, ydoch do nu uerschyed
der selb iohannes, sein pruder, do verlaugnet er zu geben eyn
erblich teyl seinem vorgenanten sun iohanni vnd wart getot.
von wannen her volbracht yst des prophetey des ersten
hertzogen przemyßl, von dem oben geschicht gedechtnuss,
der do sprach:< nach dem, als meyn geschlechte geprechen wirt
leyden, der sun, so wirt denn rechen meines kindes kind
den anhern>, vnd eben der hertzog iohannes was ein enycklein
des letzten ottakari vnd ein sun seyner tochter. do rach
er ottakarum, seinen anhern, also das er tottet albertum, den
romischen kunck, sun etwan des romischen kunges, der den
genanten ottakarum, als denn gesagt wirt, tottet in dem streit.
vnd merck: ee das der genant albertus yst verschyden, als
vorgesagt wirt, do ward erwelt in dem vorgesprochen jar
von dem moned augusto heinricus, hertzog zu kerenten,
zu eynem kunge zu beheym, als den gesagt wirt,
vnd regirt dy drey nachkumende jar vnd schicket wenig nutzes
in dem reych, vnd auch wie wol er hett uon den pergen
cutten, do er denn het merung des grosseren nutzess
vnd nam vill schetz, ydoch so thet er nichtz guttes dem reich zu
behemen mit dem selbigen noch schuf dem volck fryd. das
merckt albertus, der romisch kunck, do er noch lebet, vnd thet im gar
tzoren, das er was kumen zu dem reich behemen. vnd sammet zusamen
ein vberflussige schar vnd tzoh ein behemen vnd besas aber
den obengesprochen perck cutten vnd dy stat cutten, colen.
welchem widerstunden creftigklich dy banerhern des behemerlandes,
als mit namen heinricus von lypa vnd iohannes
von wartemperck. aber fraw elyzabeth, kungyn etwann
wentzeßlay, des kunges von behemen, vnd dar nach ein
verenderte fraw rudolfi, des hertzogen von osterrich, vnd het
dy weyl fur ir morgen gabe dy stet gretz, mutam, chrudym,
polytz vnd jaromyr vnd beschyrmet ein teyl alberti,
des romischen kunges vnd enpflohe dyeplich von prag
newr mit eyner meyde vnd gecleydet mit eym cleyde
eins ehalte cleyd. welcher frydricus, hertzog zu osterrich
bey steras entgegen lyef vnd west das vnd fuert sye
tzu seinen schlossern, wann war vmb er thet auf die vorgesprochen
stet, als mit namen gretz, mutam vnd chrudym,
dem gesprochen romishen kunig, in welchen der kunck von
des winters wegen schicket er ab zu zihen vnd setzet dy
swaben vnd ander vnguttig lewt, die das reich zue
behemen beraubten. fur war der romisch kung gedachte zukunftig
zu sein mit vil volcks vnd wolt thun dem behemerlant
weyter vnrecht, der scheden aber got verhing, das er
starb vnd ward getodt durch den vorgenanten iohannem,
als denn gesagt wirt. aber dy seinen, die er lies, die fluhen
von behemen. hye yst ein ende des ersten puchs dyser
cronicken, wenn dy weyssagung przemyßl, des ersten
hertzogen zue behemen, als denn oben gesprochen wirt, ist
volbracht.
es stund gar vbel in behemen, do heinrich von kerenten das reich innen hyelt, wann er lies gar vill lewt totten
anno domini xiii c vnd x iare was ein poser stad in dem
reych tzu behemen, wann durch dy durstigkeyt der
gerechtigkeyt wurden beraubt dy freyheyt der armen
mit macht, noch enwas nymantz, der do antwort der witiben
noch der weysen von der gerechtigkeyt vnd gerycht,
vnd der stad des reychs was gantz vnd gar geschendett,
wann der kerenter, der kunck, ruffet auslendysch zu dem reich
zu aller hynderung vnd zerstorung der, dy in dem lande geporen
waren. vnd tzu der tzeyt ensprang gar ein grosse tzwytrechtigkeyt
zu prag, wann do kom von kerenten ein grosse
schare tzu hylf ires hertzogen vnd die armen sein beraubt
worden irer gutter, vnd totteten ir vill in dem mund des swertes
vnd begingen mancherley vbel mit macht. auch komen
yn die meysner zu hylf vnd sy gingen des morgens heuffenlych
aus prag, gewappent gelych als sy streytenn
wolten wider dy veinde, aber des abendes komen sy wider
vnd brachten mit inn mancherley gros vyhe vnd vil dyepstall
der armen vnd vergussen das vnschuldig plut vmm
dem vmbkreyß der stet vnd in den dorfern. iohannes von
wartemberg vnd etzlich ander edlen mit seiner schar der behemen
vor der prucken des slos zu brag, do sy ansahen chorinthianum,
do begingen sy in den mawern des schlos mit den
kerentern ein streyt vnd die vnnsers landes vberwandenn
sy vnd vingen den haubtman der schare mit vil anndern
verwundeten. von wannen dy vorgesprochen edeln begerten
zu pesseren den stad des reichs vnd hetten mitleyden mit
der armen cleglichen stymen. vnd santen zu dem romischen
kung heinricum dem sybenden vnd paten den, das dy junckfraw
elyzabeth, erbe des reychs wurd elich vertrewett
johanni, dem erstgeporn sun. aber der kunck erpot sych gar
swer dartzu tzu thun, yedoch der here peter, ertzpyschoue zue
meintz, was uerschreyben vleyssigklich die vmbstentigkeit des
reichs zu behemen vnd pracht den kunk tzu der gunst, das
dy junckfraw elyzabeth zu bracht ward fur sein gegenwurtigkeyt,
das er dy ansehe tzu erfaren den lewmunt vnd dy sytenn
vnd saget der kung:< das heylig reich, dem do got hylf, sey wir
vor vnd yst gewonet zu sein ein vnuerruckter schrein der
gotlichen gesetz vnd gerechtigkeyt. furwar von im yst zuuertreyben
von verren alles vngerechtz, wenn es yst ein haubt
der reycher vnd der irdyscher gewehr, daruon ich wolt aller
mynst on rat der getrewen versuchen dy gutigen vnd tzu
gein.> ydoch werd dy junckfraw her tzu gefurt, auf das
das sy wurde angesehen vnd gemerckt werd mit rathe,
was zu thun sey. furwar die poten kerten wider gen behemen
vnd verkundigten der iunckfrawen die meynung des kunges
vnd iren guneren. do von sy außbrachten von den kauflewten
vnd purgern tzu brag der iunckfrawen vnd iren dynerin
tzyrung vnd ander notturftige dinck vnd dy iunckfraw elyzabeth
batt den erwirdigen vater hannsen, den byschoue
zu brag, der xxvii, das er ir wolt geben eyn tzelten zu dem
weg. welcher gab ir einen weyssenn tzelten, wol außberaytet
vnd getzyret vnd tzwen sylbrein kopf, hoch vnd gros, getzyret
mit golde. erlich vnd vnter vi tagen noch dem widerhyntzyhen
der poten wart sy ausberaytet mit eynem tzimlichen
gesinde vnd mit eyner erlichen tzymlichkeyt tzu yrem
austzyhen. aber des vii tages, das was xix kalendas des
vii moneds, yst sy von prag offenberlich außgetzogen, vnd
do sich dye fur den kunck gestelt hett, do nam er sy guttigklich
auf vnd dy kunigynn hyes sy auch furen tzu irer
gegenwurtigkeyt, welche genedigklichen handelt. aber
der kunck, do er hett dye handelung von der ee mit seynen
fursten, etzlich wolten das heymlich hyndern vnd sagten,
das dy iunckfraw wer nicht bequeme noch wirdig vnd
das dy ynwoner des landes in behemen iren kunck waren
boßlich behalten vnd verloren bey vnnßern getzeyten.
dw dem antwurtet der kunck:< in dem reych tzu behemen vntz
bis her hie waren mechtig kung, welcher ere erlewchtett
ferren dy teyl der werlt. dar vmb, wie mochten sie mechtig
gewest sein, wer das, das sy nicht gehabt hetten eynn
getrewes volck?> yedoch so beleyb der kunck durch der worter
wyllen in tzweyfelung. vnd das was mercken her peter,
der vorgesprochen ertzpyschoue tzu meintz, vnd sprichtt:
< es soll mir nicht vngenedig sein, meyn here, der kunigk,
vber dye wort, dye ych redende pyn; ee ir der hende
ewres sunes lyßt eyn solchs vnd als ein gar grosse
reych, ee so solt ir ewern sun geben noch ein vnedlere iunckfrawen,
denn dy yst mer eyn frawen, dy do kumen wer tzu
l jaren.> vntter den worten vnd vil anndern ward der kunig
endlich gepogen tzu der gunst, darumb verkundigt der
kunck dy stat vnd tzeyt der hochtzeyten, wenn von dem
tage als von viii kalendas augusti, vnd tzu der kalendas
septembris setzen wir ein zeyt zu kumen der iunckfrawen
vnd prewt vnnßs sunes in dye keyserlichen stat speyren.
vnd eynen endlich tag verkunden wir: lernen all
in dem, das wir die andern geleren mugen, wie gar senftmutig
yst der kungk des hymels, der gleych al ein gruender
weinstock gybt frucht vnd vertreybt das trawern schyer,
wenn er will. dy iunckfrawe forchtet sich altzu sere, wyder
dy streyt auch ersewftzet sy in irem gemute, das sy beraubt
was irer ehren, vnd stund betrubt; yedoch so yst sy nu erfrewet
worden, wann sy zugefugt yst dem kunig als
ein geneme tochter etc. heinricus, der romisch kunig, het hochzeyt mit seinem erst geporen sun, sun johanni, vnd mit elyzabeth tzu speyr gar kostenlich
do der romisch kunck wolt celebriren seynem erstgeporen
sun erwirdigklich dy stete der hochtzeyte vnd sendet
sein knecht vnd ruffet vill fursten, grauen vnd banerhern;
vnd komen mit frewden gein speyer, vnd do selbst gepott
der kunck, das sych beraytten all dy seinen zu mern
vnd tzu wurcken ere des festz, vnd gepot seinen schafferen
zu beraytten alle notturftige dinck, als sich denn tzymet
der kunglichen mechtigkeyt, vnd zum letzten, do nu all
apparat vnd apparat berayt waren tzu dem erwirdigenn
veste vnd becleydet dy wender der hewß mit bysso vnd mit
purpur, vnd sein gehort worden styme, ir vill sprechende:
< heyl vnd ere, tugent vnd herschung sey dyr, vnnßerm
kunge, wann dw pyst ein fridsamer kunck vnd ein großmechtiger
vnd dein antlitz begert zu sehen gemeynigklich alles
ertrich.> auch schryren dy jungling vnd dy junckfrawen,
dy alten mit den jungen mit eyner stime sprechende:< leb
der kunck mit seynem sun ewigklich!>. vnd ward do volbetracht
erwirdigklich eyn wirtschaft der kunck mit den fursten,
die kungin mit der prewtt vnd mit den iren frolichen
assen. furwar pey der ix stund des tages, do sprach der kunck
vor den fursten:< das reych zue behemen, als ir geraten habt,
verleyhe ich johanni, meynem sune. aber das das recht im zugehore
stercklicher, so gelust vns im hewt tzu zu fugen eelychen
dy iunckfrawen vnd erben desselbigen reichs, vnd
die gerechtigkeit rychtet, das er nem das reych von dem
reych tzu lehen, vnd daraus behalt gesetzlich dy vberschrift
oder tytel der anderen fursten.> vnd das wort des kunges
geviel inn allen, wann es was vor ausgetragen vnd
do nam tzu im der kunck all kurfursten vnd ander fursten
vnd grauen, do kom der kunck anngethan erwirdigklich
in kungliche kleyder tzu der thure der grosseren kirchen
zu speyer vnd het ein scepter in seyner hant vnd sass in dem
sale vnd trug ein guldene kron auf seinem haubt, vnd als
pald yst worden ein lawt aus dem geschrey des frewdenreichen
volckes vnd aus dem gegenlauf vnd aus allerley
seytten spyle, vnd kom der sune mit eyner gar grossen
herschaft mit den vanen des reichs zu behemen. vnd do
geschach der ayde durch den sun, als denn dy anndern
fursten gewonett hetten zu thun dem heyligen reych, do uerleyhe
er im das reych zu behemen vnd den tytel vnd den
namen des fursten gab er allen seinen erben gesetzlich, vnd
darnach kust er inn aber der her johannes, ertzpyschoue
tzu kolen mit den vor verlaßnen worten, dy denn zu der
ee gehoren, gabe rechtlich zu der ee dy iunckfrawen elyzabeth,
des sune des kunges johanni, vnd des morgens sang heyligklich
der her petrus, ertzpyschoue tzu meintz, ein mess
von dem heyligen gayst vor dem prewtigam vnd der preute,
vnd enpfingen von im die gabe der gebenedeyung.
vnd vor dem mal entsprungen widerwertige wort tzwischenn
den ertzpyschouen, welcher vntter inn solt ruen an der rechten
seyten des kunges. furwar der kungk beschyed dy weyßlich,
aber von ertzpyschouen wirt das gehalten: der vonn
meintz, der von colen vnd der von tryer, ir ytzlicher wirt
des romischen reychs cantzler, vnder den yst der meintz in
tewtschen landen, der von kolen durch ytalyam, der von
tryer durch galliam hat den tytel des ertzcantzlers, aber
der von meintz vorget mit wirdigkeyt, der von kolenn
mit dem gewalt, der von trier im alter; tryrer yst lang
gewest vor rom. vnd in der hochtzeytlichen heyligkeyten
dy rytter, dy tzu tysch dyenten, vor waren gein vnd sungen
mit pusawmen, her, horen vnd mit pawcken vnd
sackpfeyffen; vnd sassen vnd assen auf woll berayt tzeltner
vnd trugen fur all speyse. do behalten gar ein tzimliche
ordenung, vnd ging gar ein stercke gewappente schar
der verclarten ritterschaft tzwischen den wirtscheften der
tyschen, dy do tzu behaltung der frewde gesatzt was inn
myttel der essenden. vor dem tysch yst aufgericht die vane
des reychs zu behemen vnd het ein tzeychen vnd tzyert dy
hochtzeyt mit solcher grosser ere. der reichtum vnd der wolluste,
als denn von vill tzeyten der romischen kunge gesehen
wart, vnd nach den essenden wirtschaften do wurden
ernewet mancherley erlustygung. etlichen mit frewden
etlichen mit tantzen vnd dye andern mit stechen, vnd dy
gantz stat zu speyr frewet sych mit fruchtparen frewden,
vnd dy stymme der frewenden frewden widerclang.
aber auf dem houe do verwunderten sych alle dy, die
da bey stunden, der starcken langen stangen vnd sper,
dye dy behemen furten, vnd dy anndern von einem anndern
volck, gehelmt oder gewappent, die forchten sich tzu
reyten wider sy, vnd keyn inwoner ertzayget sich dem
zu nehen der behemen, vnd ob er villeycht außkom vber
dy tzyle, do ward er vnsicher vnd widerkeret das pfert
aus dem wege, das es ycht entgegen ging dem kummenden,
kom aber eyner entgegen, so ward er von dem pferd
gestossen vnd das spere zuprach in kleine stucke. die ding
sein geschehen zu der glorien vnd eren der newen prewt;
vnd tzu abent mit vorgen der der benedeyung der brewtigam
vnd dy brawt... et sich est finis; si non vis credere, tunc accipe cinis.