ein lîp treit zwêne fürsten namen,
die im füegent wol zesamen,
pfalzgrâf - von - rîne genant,
herzog ûz beierlant:
der namen ist wol wert sîn lîp.
er und sîn reinez wîp,
diu hôch edel fürstin,
die habent beide sampt ir sin
gesetzt ûf werdeclîchez leben,
und künnen doch dar under streben
nâch dem êwigen lône
der himelischen krône.
si lebent in solchem werde
daz die hoehsten ûf der erde
mit triuwn ir beider rât gelebent
und ir kint ir kinden gebent.
seht hie ir tugent bildaer an:
niht fürbaz ich iuch gewîsen kan.
si minnent in allen wîs got,
und sprâchen zuo mir< reinbot,
du solt ein buoch tihten,
in tiutsche sprâche rihten,
von dem lieben herren mîn,
dem wir welln undertaenic sîn,
sant georjen, der uns selten ie
in keinen noeten verlie.> von dem margrauen waz der tichter won sand jörgen spricht
herre und liebe frouwe mîn,
ich tuon iu beiden sampt schîn
daz ich von sant georjen sô
sprich daz ir sîn werdet frô,
mich enirre danne êhaft nôt:
daz ist niht wan der tôt,
dem niemen wol entrinnen kan.
von dürngen lantgrâf herman
in franzois geschriben vant
daz er in tiutsche tet bekant
von wilhalm von naribôn.
des hât er hiut ze himel lôn.
er was des buoches urhap,
wan er die matêrje gap
hern wolfram von eschenbach:
daz er von wilhalme sprach,
daz ist vom lantgrâven komen.
sô wirt ditz buoch hie vernomen
vom herzogen otto.
des buochs sol niemen spotten
darumb ob ez die wârheit
in ganzer durnähte seit:
ich enbin der witze niht sô laz
ich enkünne ez doch verre baz
tihten unde zieren,
mit lügenen florieren
beide her unde dar:
nû hât ez mir verboten gar
von beiern diu herzogin,
der ich underhoeric bin,
iedoch trouw ichz machen
mit bewaerten sachen
daz ez in werde werde bekant
und reiche übr alliu tiutsche lant
von tyrol rehte unz an bremen,
und ouch fürbaz müeze vernemen
von bresburc unz an metze
sîn beginnen, sîn letze.
dâ vert niht liegen triegen mit,
als vil buoche habent sit:
ich gich es niht ze ruome:
der wârheit ein bluome
wirt ez ûz allen buochen,
wil got mîns lebens ruochen.
geori der edel herre,
nu hân ich mich vil verre
vermezzen ûf die gnâde dîn:
nu tuo genâde an mir schîn;
wan ich dich edler fürste mane
daz dich manic ritter ane
geruofet hât in grôzer nôt
dô er ranc umb den tôt,
und im dîn helfe wart bekant;
wan kristenman nie ûf gebant
ie helm noch îsenhuot
in lêrte herze unde muot
daz an dich gie der êrste ruof
für alle die got ie geschuof.
daz ist dir ein sunder êre,
die enhât kein heilige mêre:
des lâ mich herre geniezen.
hilf mir hie entsliezen
dîniu grôze wunder
diu durch dich besunder
tet der stark altissimus,
der dich sô hôch hât gêret sus
daz alliu werde ritterschaft
an ruofet dîne grôze kraft.
du bist ir schermaere:
fröu dich der lieben maere
daz dir got die êre hât gegeben
über aller krêatiure leben:
dîn lop hât ûf der erde kraft:
der engel genôzschaft
hâst du in himelrîche doben.
dich müezen liut und engel loben.
nu, gar volkomen man,
hie hebt sich dîn buoch an.
ein margrâf was von palastîn
daz niht werders moht gesîn,
getriu und gewaere:
geori der mezzaere
was der fürste dort genant:
alsô tuon ich iûn hie bekant.
alle tugent er volmaz
an die der himelkünic besaz,
kein tugent er ungemezzen liez:
dâ von man in den mezzaer hiez.
untugent lie er underwegen:
der lie er jâherren pflegen;
sîn ellnmâz legt er niht dar an.
drî werde sune er ouch gewan.
der êrst hiez theodôrus,
der mittel demetrius,
der jungist nâch im georîs,
der sît manigen hôhen prîs
mit sîner hant bezalte
und manigen ritter valte
daz er nimmer mêr kom ouf:
daz tet er durch den reinen touf;
und ouch durch gotlîch êre
wâgt er den lîp sô sêre
daz kûm zem tôde ein vinger was:
doch half im got daz er genas.
dô der alt margrâve starp,
der ie vil manig êre erwarp,
dô wurden si ze ritter sâ,
und twungen ouch diu lant dâ
diu mit heiden wârn besezzen.
ich kan niht gemezzen,
ob mîn tûsent waeren,
mit sô süezen maeren
die êre diu in gar geschach.
des wart von spern solîch krach
daz ein mîle breiter walt
dâ von aller wart erschalt.
si begundenz rehte walken
als drî wilde valken
under kleinen vogelînen
mit den sarazzînen.
die drî helde ûz erkorn
wâren muoterhalp geborn
für wâr von antioche.
als ûf dem bret dem roche
ander gestein ist undertân,
als muost man in den ruom lân:
swâ si hin kêrten,
die vînt si schaden lêrten.
dâ schrei man immer< viâ vî,
hie kumt der junge georî
und die zwêne bruoder sîn,
die fürsten klâr ûz palastîn!>
ey lât uns die drî bruoder varn:
als die süezen adelarn
sich bankende swingent
und gein der hoehe ringent,
als begundens swingen,
nâch hôhen êren ringen.
nu wünscht in heils ze verte:
wan ez wirt weizgot herte.
ê daz si immer wider komen,
sô wirt dicke vernomen
spers krach und swerte slac;
wan ich iu niht gesagen mac
von solcher nôt als si erliten,
und waz si herter strîte striten
und grôzes kumbers dolten:
des si sich sît erholten.
es wert ir âventiure mich,
si twungen umb und umbe sich
gein drin tageweiden
der ungetriuwen heiden
daz si sich muosten toufen dâ.
hie mit fuoren si dô sâ
wider heim ze palastîn,
und was ir ellend worden schîn,
dar zuo ir grôze werdekeit,
und ruoten nâch ir arbeit.
eins tages sprach theodôrus
< ey bruoder demetrius,
merkest iht waz ich dir sage
und brüevest iht von tag ze tage
daz unser bruoder georîs
hât sô wirdeclîchen prîs
und alsô sêr ist komen für
daz er lebt in der hoehsten kür?
sîn lop tuot allem lobe mat:
er ist komen ûf gelückes rat,
daz muoz im immer stille stên,
swie halt wir uns begên.
sîn lîp hât tugent ie begert,
sîn lîp ist tûsent lande wert:
und bejagt wir prîss und êren iht,
des giht man uns ietwederm niht.
unser bruoder hât vil muotes:
im gebristet niht wan guotes.
im ist ze klein palastîn:
und waere roemisch rîche sîn
und cunstenopl in grêciâ
gewalticlîche her und dâ:
des waer im ze lützel doch;
und swaz der künic von marroch
guotes hât über al:
daz viel hinz im in tiefez tal.
sîn lop kan wîten hellen.
er treit iezuo die schellen;
diu saelde ist ûf in gewant:
wir suln im lâzen unser lant,
daz ist dem helde reine
dennoch al ze kleine,
und var wir ze dem spaniol:
dâ müg wir verdienen wol
daz er uns guot und êre gît,
wan er ist in kurzer zît
zeinem kristen worden
und komen in unsern orden.
ey bruoder, tuo nâch mîner bet.
in hât der künic von munilet
besezzen in der stat ze gruns:
zwâre er erbiutet uns
alsô minneclîche wol
als man lieben gesten sol.>
des antwurt im der ritter klâr.
< bruoder, wizze daz für wâr:
und waeren drîzic lant mîn,
alsô grôz als palastîn,
diu wolt ich alliu georjen lân:
ich trou mich harte wol begân.
ich tuon allez daz du wilt.
nihtes mich hinz im bevilt,
ân daz ich sîn enberen sol:
daz tuot mir weizgot niht ze wol.
doch twüng wir mit im drîzic lant,
des giht man alles sîner hant.
daz red ich niht durch keinen nît:
sô grôziu tugent an georjen lît,
ir waeren gêret drîzic lant.
waz wirde ist ûf in gewant,
und wilder êren alsô vil
daz ir nie man weiz endes zil:
des wolte got niht enbern.
er hâtz mit swerten und mit spern
doch alsô sêre gurbort
daz er billîch hât daz wort.
ich waene nie zer werlde wîp
trüege sô gar volkomen lîp.
ich hânz dâ für, sunder spot,
daz ieman lebe âne got,
der daz geprüeven kunde
wie süeze waer die stunde
dâ sîn von êrste wart gedâht
und diu liebe zesamen brâht.
do gesât wart sîn sâme,
dâ was mit voller âme
diu werlt mit fröuden übersât.
ich hânz dâ für daz dô wât
der süeze wint westen
und kunden unde gesten
mit fröuden waer gebette,
und daz vil nâch wette allen cristen die da waren lebende
waer trûrens unde leide.
und daz ûf der heide
sich fröuten die rôsen,
und stolzen unde lôsen
begunnen riter und frouwen,
und daz man in den ouwen
die bluomen saehe lachen
und sich ze fröuden machen.
kranc was dâ ungemüete.
der walt dâ aller blüete,
dar in die vogel sungen
und sich ze fröuden twungen.
zîtic was der zuckerrôr.
von dem himel viel der trôr
und übersuozt die werlde gar,
daz si nâch fröuden wart gevar.
sorge was dâ dünne:
allez mankünne
was der fröuden soldier.
visch vogel unde tier
daz fröute sich dâ über al.
sich fröute in des himels sal
die engel sîner kümfte
und maniger sigenümfte
der der maere helt wielt,
und hôhen prîs unz her behielt.
sich fröut got und diu muoter sîn
des fürsten klâr ûz palastîn.
ich mac in niht volloben gar:
theodôre, nu gê wir dar.>
der rede hullen sî enein,
unde kômn des über ein
daz siz georjen taeten kunt.
hin giengens an der selben stunt
dâ ir werder bruoder slief.
diometer in sîm schimpfe rief
< wol ûf, hêr grâf von palastîn,
ir sult niht mêr arm sîn.
ir mügt wol froelîch wachen:
wir welln iuch rîche machen.>
er sprach< sagt waz ir meinet.>
< dâ hab wir uns vereinet>,
sprâchen die helde beide,
< wir welln uns ûf der heide
mit sper mit schilde bejagen
und allen heiden widersagen,
und welln dir lâzen unser lant:
daz ist hinz dir wol gewant.>
vor liebe lacht dô georîs.
er sprach< mich dünket iuwer prîs
well wahsen an die lenge.
ich iu vil gerne henge
iurs willn, und iuwerm muote
mit lîb und ouch mit guote
volge ich iemer hinden nâch.
mir ist ouch von hinnen gâch.
wir suln uns arbeiten
daz wir die kristen breiten
und die heidenschaft smeln,
und über ein niht langer tweln.
ich wil mînhalp varen sâ
hin gegen capadôciâ:
sô vart ir gên dem spaniol:
der tuot iu benamen wol.
er ist niuwes worden kristân:
ir mügt iuch wol mit im begân.>
warumbe solt ichz lange sagen?
inner vierzehen tagen
wurden die helde bereit
mit maniger hande rîcheit
und fuoren als ir wille was.
daz ir keiner ie genas,
daz was daz groezest wunder
daz got ie schuof besunder.
swaz man singet oder seit,
sô waen ie man ûf erde erleit
sô grôze nôt als si drî:
wan daz in was ir engel bî,
si waeren anders niht genesen:
bî in was boese der vînde wesen.
diz wert alsô für wâr
vaste in daz zehende jâr,
daz si wâren in der nôt.
des lac manc heiden von in tôt.
ez geschach von in manc swinder slac:
unz an den urteillîchen tac
geschiht von rittern niemer mêr
an vînden solch herzesêr.
hie mit si sich schieden.
in buochen noch in lieden
wirt geseit noch gesungen
niht von keiner zungen
von alsô starken leiden
als von ir drîer scheiden.
hie mit wurden si bereit
mit sô grôzer rîcheit,
der ich iezuo wil gedagen:
ich enmöht es niht volsagen.
die zwêne fuorn gein spanilant.
ey, der jung adamant
der vert nû gein der herte.
mich jâmert sîner verte.
iu wirt her nâch wol geseit
waz ieglîcher nôt erleit.
in capadôci georîs fuor.
bî dem hoehsten künige er swuor
daz er nimmer koeme wider,
er twünge ûf unde nider,
beide her unde dâ
daz lant ze capadôciâ.
wie daz geschach, daz lâz wir sîn:
sîn enkalt manc sarrazîn.
die zwêne fuorn in spanilant:
des enkalt manc schildes rant.
ez seit diu schrift für wâr,
niunzic und zwei hundert jâr
wârn von krists gebürte her,
unz daz mit schilde und mit sper
der margrâf geori ûz palastîn
in kriechen twanc die sarrazîn
und ir sô vil ze tôde ersluoc
daz muoter nie kint getruoc
daz in sô gar waere ein schûr,
und sô süezer nâchgebûr
den kristen waer über al.
des besaz er des himels sal
und sitzet noch hiute dâ.
solch fröud ist niender anderswâ.
o wol im wart der fröuden tage
daz er niemer mêre klage
ân ende dâ gehoeret.
daz êwic leit zestoeret
ist im ân ende fürbaz mêr,
er gehoeret nimmer herzesêr
weder sô noch sus:
des hilft im altissimus,
der ist sîner fröuden salman:
wan er im hôher êren gan.
nu lâze wir die rede hie.
wir sul hin wider an die
als ich si dâ vor liez.
marcellus ein pâbes hiez:
in den selben jâren
zwên rîche künige wâren.
der eine was genant sus:
dyoclêtiânus,
der ander: maxîmiân.
in wârn diu rîche undertân.
eins tages si dâ sâzen
dâ sir gewalt mâzen,
der was lanc unde breit:
nû seht wâ dort her reit
ein bot, der was zuo in gesant
von kriechen in latînschiu lant.
der seit in leidiu maere,
daz der salneckaere
waere entschumpfieret und entworht.
daz tet ein ritter unervorht,
seit der bot in beiden.
er sprach< der helt ist ûz gescheiden
reht ûz andern helden gar
als ûz den vogeln der adelar.
er ist semfter dan ein lämbelîn,
da enkegen als ein eberswîn
ist er, swâ man sîn bedarf:
friunden linde, vînden scharf.
iu hât diu heidenschaft enboten,
und gesworen bî ir goten:
ir welt ez gâhes understân,
sîn gewalt muoz einen rûm hân
reht über alle heidenschaft:
alsô grôz ist sîn kraft.>
sie hieznen boten swîgen.
der begunde in nîgen
und fuor ze herberge sâ.
hie mit bereitten si sich dâ
und gebuten einen hof grôz,
daz si taeten widerstôz
georien dem palastîn.
des wart sît manc sarrazîn
durch gotes êre getoufet,
in hôhe saelde gesloufet.
waz sol ich fürbaz sprechen mêr?
dar kom manic künic hêr,
der hof wart michel unde starc:
manic kristen sich dâ barc.
dô stuont ûf und sprach sus
dîoclêtiânus:
< ich wil künigen, fürsten sagen,
beide künden unde klagen,
und dar zuo allen mînen goten:
uns hât der salneckaer enboten
wie er entschumpfieret sî:
daz habe getân georî,
ein margrâf ûz palastîn,
und sô manigen sarrazîn
mit sîn eines hant erslagen
daz ichz niemer mac volsagen.
ez mac vor im niht enwern:
er sleht lewen unde bern,
trachen, lintwürme.
er bristet in die stürme
als ein starkiu wolkenbrust.
anders ist niht sîn gelust
wan slahen heiden, slahâ slach!
er ist der kristen obedach
und ir schirm und ir schilt:
keiner freise in bevilt
swâ er der heiden gaehten mac:
er ist uns wol ein donerslac.
sol er keine wîle leben,
er begint die werlt überstreben.
mir enbôt der salneckaere
daz ich gewis waere,
wir beschutten in enzît,
er mües im rûmn diu lant wît
und geloubn an sînen got,
alsus seite mir sîn bot,
der heizt jêsus von nazarêt,
mit dem diu werlt nu umbe gêt:
dar zuo heizent sie in krist.
nu sul wir setzen unsern list
wie wir den kristen widerstân.
mîn gesell maxîmiân
der var ze occidente,
und ich gein oriente,
swaz kristen dâ enzwischen sî,
daz wir den sô wonen bî
daz ir gewalt nimmer wese
und ir keiner genese.>
er sprach zem künig dâciân
< wir welln iu machen undertân
alliu rîche und diu lant
diu iezuo stênt in unser hant.
der sult ir pflegen siben jâr,
und geheizn iu daz für wâr,
daz ir der hoehste nâch uns sît.
nu sult ir varn in kurzer zît
ze capadôci in daz lant:
dar wirt iu von uns gesant
manic künic hôchgemuot,
von den heiden grôziu luot.>
dô sprach der künic dâciân
< ich wil iu wesen undertân
und tuon swaz ir gebietet mir:
entriuwen, jâ sule wir
im des lenger niht vertragen.
ir mügt mich lîhte zim gejagen:
er nimt mir capadôciâ,
dann allexandrînâ
mîn wîp diu künigin ist geborn:
mir ist von rehte ûf in zorn.>
hie wart geschrît diu hervart
und niht lenger gespart.
diz gie von mund ze munde.
diu maere an der stunde
wuohsen in der spanjen lant.
dâ wart ez gâhes erkant
sant georjen buolen beiden.
hie begunden sie sich scheiden
von dem spaniôl zehant.
der tet sîn tugent an in bekant:
er macht si beide rîche,
harte küniclîche
vertigt er si an den sê
( waz sol ich iu sagen mê?)
ze marsilje in die habe:
dâ engêt ûf noch abe.
si sprâchen zem marnaere
< unser soumschrîn sint swaere,
dar inne silbers, goldes vil:
des nim rehte swaz du wil,
und füere uns in grêcia.>
der marnaere sprach dô sâ
< ich tuon swaz ir gebietet.
ich hân mich wol genietet
der selben strâze ûf dem sê:
ich hân si ouch gevaren ê:
ir sît mit mir unbetrogen.>
die segel wurden ûf gezogen.
hie fuoren si gein kriechen,
si zwên gesunt siechen:
des lîbes wârn si wol gesunt:
sô was daz slac unde punt,
diu leide diu in ir herzen lac,
diu aller suht widerwac.
wan ich waen ie würde
alsô swaere bürde,
sô der grôziu herzeleit
in sînem herzen eine treit.
si sprâchen dicke ûf dem sê
< ach und iemer owê,
lieber buole georîs,
ê dir werdeclîcher prîs
und dîn lant werde benomen,
waz zem tôde ê mac komen
ritter unde werder diet!
wan dîn lîp nie geschiet
von keime strîte wan mit sige:
ê der nu under gelige,
daz beweint manc muoter barn,
den man mit fröude nu siht varn.>
der nokelier sach daz lant.
dar nâch schrei er zehant
< â la terre, a la terre!
wir sîn hart unverre
dem lande ze grêciâ.>
gar nâhen kôs er dô sâ
ein stat, diu was harte grôz,
dar an daz mer tet sînen stôz.
er sprach zem marnaere,
ob im iht kunt waere,
des solt er in bescheiden:
< sint ez kristen oder heiden?>
der marnaer sprach< ich weiz sîn niht:
mîn ouge dort ein barken siht
vaste zuo uns gâhen,
diu wil uns enpfâhen
in übel oder in güete:
got uns vor übel behüete.>
diu barke kunde sich nicht sparn,
si kom vil gâhes zin gevarn,
und enpfie si minniclîche.
< wannen vart ir zuo dem rîche?
des sult ir uns bescheiden.
sît ir kristen oder heiden?>
der marnaer sprach< nu saget uns ê:
wir sîn ellend ûf dem sê
und fürhten alle die der sint,
dar zuo hât uns der wint
an geleit grôze nôt
und fürhten alle sampt den tôt.>
er sprach< türret ir iuch an mich lân?>
der marnaer sprach< daz sî getân.>
< sô rât ich, sît ir heiden,
sô sult ir hinnen scheiden:
sît ir aber kristen,
sô mügt ir wol gefristen
iuwern lîp in dirre stat:
ich heiz iu machn eine reine bat
und zeige iu den besten wirt,
der daz nimmer verbirt
er lege iu solch êre an
der ein friunt dem andern gan.>
ir anker wurfens an den grunt
und fuorten ûz an der stunt
ros kleider silbr und golt,
des werden spaniôles solt.
man neigte in hinz dem wirte dô,
des er und si sît wurden frô.
man tet in allen den gemach
der gesten ie odr ie geschach.
den wirt si frâgten maere
wer des landes herre waere.
er sprach< er heizet tschofreit,
daz diu erde niht sô werdes treit,
ân der margrâf von palastîn:
der muoz ob allen herren sîn.
der ist sô wert, sô tiure:
alle ritters âventiure
hât er mit sînem lîb erliten,
und herter strît sô vil gestriten:
er hât erliten in schildes ampt,
waere er vlins aller sampt,
oder von stahel her und dâ
alsô grôz in grêciâ
olympus ist, ein hôher berc:
er möhte sîn als ein getwerc,
und mit slegen sîn verbert
als daz in der sunnen vert:
im wont alliu tugent bî.
der selben bruoder der sint drî:
einer heizt theodôrus,
der ander demetrius,
der dritte aver georîs,
der dâ treit den hoehsten prîs
und die groesten werdekeit,
als ich iu vor hân geseit.
ez sint vaste fünf jâr
daz sîne bruoder für wâr
von im fuoren über mer:
sît hât er sunder wer
mîn herrn den künic betwungen,
von salnecke den jungen.>
si sprâchen< wirt, sagt fürbaz:
wir frâgen iuch sunder haz;
sâht ir die drî bruoder ie?>
< nein, her, ich gesach si nie>,
sprach er,< mir ist aver wol geseit
ir aller drîer gelegenheit.
ich hân doch niuwens daz vernomen,
der eine sî uns nâhen komen,
der junge margrâf georî.
er ist uns in der mâze bî,
als ich iuch hie bescheide,
ûf drî tageweide:
er ist ze millêne.
vart ir zuo im, ir zwêne,
er bereit iuch alsô wol
als man edel herren sol.>
der maere wurden si sô frô,
daz ez sich hêt gefuoget sô.
geruotiu ros si kouften sâ,
und liezen diu müeden dâ.
dem wirt wart sîner arbeit
wol gelônt, ist mir geseit.
er zeigte in die strâze:
die ritens âne mâze
beide naht unde tac,
daz ir enweder niht enphlac
slâfen, trinken, ezzen;
des wart von in vergezzen.
an dem andern tage fruo
kômen si der bürge zuo
die drî tageweide.
hie vergâzen sie ir leide:
si sâhen ûf dem anger breit
stên manigen helt gemeit,
und ir bruoder under in.
ze solchen fröuden ist mîn sin
ze kranc, und ze den maeren
wie frô si drî waeren.
dô s' an ein ander sâhen,
dô wart manc umbevâhen
tûsent stunt enpfangen,
als dicke umbevangen. -
nu warte ûf die triuwe mîn:
her heinrîch von veldekîn
und her wolfram von eschenbach
und der von - ou, die waern ze swach
daz si die fröude seiten hie
ze rehte als si dort ergie.
< wer wîzt dirz denne, reinbôt?>
niemen wîser, sam mir got.
ez geschach nie solch fröude
menschlîcher beschöude
ân die himelfröud dâ oben:
für alle fröud muoz man die loben:
diu loufet âne slege hin
und reichet für des menschen sin.
von reht si frô wâren:
inner fünf jâren
gesâhen sie ein ander nie.
des jach man dort, nu hoert ez hie.
sant georien was vor geseit
wie der hof wart ûf geleit:
er enbarte sich sîns willen gar.
hie wurdn si beide missevar.
als fröuden rîch si wâren ê,
da enkegen ist in nu sô wê.
sus muoz immer trûren
daz süeze gên dem sûren,
daz honic gên dem angel,
der volle gên dem mangel,
diu kelte gên der hitze,
tumpheit gên der witze.
ir liebe wil sich leiden
dâ von: si welln sich scheiden.
in tet der georîs kunt
und offent in sîns herzen grunt,
er wolt zes küniges hove varn
und ouch des niht lenger sparn.
des antwurt im dâ dyometer.
< vervluochet sî des sturmes weter,
daz ez uns niht ertrancte
und uns ze grunde sancte:
daz waer mîns herzen wille;
oder ich vor sibille
in drîzic stürmen waer erslagen:
daz wolt ich nimmer geklagen.
ez waer mîn wille und mîn bet
daz wir beid vor munilet
ze tôde waern erstochen,
dâ doch wart zerbrochen
manc starkiu glaevîn ûf uns,
oder daz wir beide sampt vor gruns
waern erschozzen oder ertreten,
da in manne bluote wart geweten
volleclîche über die sporn.
daz ich dâ hêt den lîp verlorn,
daz waer mir lieber denn dîn vart:
diu sticht mich mit des tôdes gart.
ey buole, belîp durch mîne bet:
wan als vil ein schâchzabelbret
iemen zwispilden mac
und einen wilden donerslac
sunder schaden gevâhen
und den fênix ergâhen,
der dâ in den lüften swebt
und niht ander spîse lebt,
und durchvar der erde gruft
und trîbe einn turn durch den luft
daz er stôze unz an den eter,
dâ sich daz bitterlîche weter
mit den donerslegen hebt,
dâ von sich allez daz entswebt
daz ûf der breiten erde lebt
und in dem tiefen wâge swebt,
und lâz mit zal durch die hant
die sterne und allen den sant
der lît an des meres drum,
und habe daz firmamentum,
daz er von stete niender gê:
daz geschaehe allz sampt ê,
ê mîn jâmer und mîn klage
nâch dir zergienge unz ûf die tage
daz ich niht mêr leben sol.
wê der jaemerlîchen dol
der ich georî nâch dir hân!
mahtu daz, buole, understân
durch mînen willen, und belîp,
süezer man, und vertrîp
von mir die grôzen swaere mîn.
und sol ich ân dich lange sîn
so geraet mîn sin verkêren sich.
ja beginne ich nâch dir toeten mich:
sô bin ich hie und dort verlorn.
sol ich zer helle sîn geborn
von dir, des wolt ich waenen niht:
dirre jaemerlîchen gschiht
möht ich von dir niht trouwen.
werder helt, lâ schouwen
daz alte wort al niuwe,
daz got geschuof nie triuwe
dâ enwaere ein ander bî.
wil du des wortes wesen frî,
dâ bist du doch ze edel zuo.
nein, gemuoter fürste, tuo
nâch dîm gesläht, nâch dîner art
und lâ durch mich dise vart.
nu, wil du von mir scheiden,
so beginn ich mir sô leiden
daz ich wirde niemer mê gemuot.
und allez daz dâ heizet guot,
dâ wil ich mich von ziehen,
und alle tugent vliehen.
ich gedien ouch gote niemr mê,
durch den mir etswanne wê
von sweiz, von bluot was under helm,
und daz mich toupte sô der melm
daz ich dâ durch kûm gesach.
wê, immer mê wê und ach,
diz muoz mir allez leiden!
und wil du von mir scheiden:
dem aller leidest ie geschach,
des leit und des ungemach
mac dem mînem niht gelîchen;
des muoz mir fröude entwîchen,
und trûren zuo mir hûsen.
in mînes herzen klûsen,
dâ wont solch jâmer inne
daz mich wundert in dem sinne
daz mîn herz dâ vor gestêt;
waere ez grôz als mons olvêt
und dar zuo von stâle,
daz ez keine twâle
mac gehaben ez zervar
und breche in solchiu stücke gar
als daz in der sunne vert.
wer hât im solche kraft beschert?
waz kraft hât ez begriffen?
solt man in tûsent schiffen
solch jâmer füeren zeiner stunt,
diu giengen sâ an den grunt.
sol denn mîn herze al eine tragen
dâ von die velse müezen wagen,
wazzer berge unde tal,
und wirdet alliu grüene val?
ouch verwandelt sich diu heide
von dem grôzen leide,
daz si lât ir liehten schîn,
und swîgent ouch diu vogelîn.
allez dinc sich verkêret
und wirdet trûrn gemêret
über al ûf unser marke.
unfride, urliuge starke
beginnet wahsen her und dâ.
millêne und capadôciâ,
ir mügt hinnen für wol klagen
nâch den fröudebaeren tagen
der ir mit vollen pflâget,
und benamen obe lâget
allen iurn genôzen:
iuwer leit beginnet grôzen,
und iuwer fröude kleinen.
dîn vart beginnet weinen
daz kint daz in der muoter ligt.
daz dich daz sô ringe wigt,
dâ lît ouch grozer jâmer an.
ach, dû unsaelic man,
daz dû zer werlde ie würde geborn!
wie hâstu triuwe sus verlorn!>
der margrâf mit jâmer sprach
< dîn getriulîch ungemach,
den dû bruoder hâst von mir,
möht ich den ab gelegen dir,
darumb wolt ich den lîp geben,
daz ich daz êwige leben
dâ mite niht verworhte:
wie wênc ich denne vorhte
den vil bitterlîchen tôt!
der waere mir ein süeze nôt,
dâ wolte ich dir lônen mit.
und ist ouch gar wider den sit
daz iemen alsô werbe
und für den andern sterbe.
dîn klage ist nâch mir manicvalt,
als dû mir selbe hâst gezalt
waz wunders ê ergienge,
ê ze fröuden gevienge
dîn lîp nâch mîner verte:
ich waen ez würde ê herte.
ich weiz wol, dû wirst sus noch sô
nâch mîner verte niemer frô:
da beganc doch eine mâze an
und gedenke sîst ein wîse man:
wir müezen doch ein ander lân,
sô wir ein ander wolden hân
mit fröuden aller gernest,
daz uns der bitter ernest
doch mit dem tôde scheidet
und uns ein ander leidet.
der scheidet alle die der sint,
er scheidet muoter unde kint,
die mâge von den mâgen,
die mit ein ander pflâgen
fröude unde wünne,
er scheidet allez künne,
er scheidet ouch vil swinde
den vater von dem kinde,
den bruoder von der swester.
dîn muot sol wesen vester:
wir lâzen alle ein ander.
deiswâr ich erbander
alsus grôzer ungehabe,
sît wir doch alle hin zem grabe
sîn getermet über al.
swer strebt gên des himels sal,
der ist wîs und nieman mê,
dem wirt wol und niemer wê,
der hât dâ mêr wünne
dann ieman sagen künne,
und fröude über des menschen sin.
dâ sul wir beide komen hin,
und des got wol trouwen
daz wir dâ müezen schouwen
sîn süezez antlütze klâr.
swer daz siht, dem sint tûsent jâr
als hie mit fröud ein halber tac.
kein wîssag mohte noch enmac
volsagen von den fröuden niht.
wan swer daz antlütze siht,
der schouwet drinne wunders vil:
allez daz er brüeven wil
in himel und in erde,
daz erkennet er mit wirde;
in wâge, in lufte, in walde,
daz erkennt er allez balde.
durch alliu herzen er dâ siht,
vor im mac sich verbergen niht.
er verstêt ouch aller engel sanc
und hoeret manigen süezen klanc,
der ûz dem pardîs klinget.
daz gesanc dâ fröude bringet:
dise hie niden, jene dort oben
beginnent den himelkünc loben
mit fröuden alle wider strît.
dâ ein fröude tûsent gît,
al dâ gêt hin unde her
manic süeze fröude entwer.
dâ vaehet fröude fröude dâ,
solch fröude ist niender anderswâ,
dâ füeret fröude fröude enbor:
sô ist ein fröude noch dâ vor;
dâ leget fröude der fröude stric,
dâ ist der vil süeze blic
der gêt an die klâren maget:
dâ von diu schrift uns wunder saget;
des hern ezechjels porte,
diu mit avê dem worte
wart erzündet und erfiuchtet,
daz si die himel erliuhtet;
des hern davîdis künigin,
die er in die hoehe hin
ze des keisers zeswen maz,
dâ si mit grôzen êren saz,
und sitzet doch noch hiute dâ.
solch fröude ist niender anderswâ:
diu ist aller fröuden frouwe.
als diu rôse in dem touwe
sich entsliuzet gên der sunne,
als fröut sich gên der wunne
allez himelischez her
daz si die maget sunder wer
sulen schouwen unde sehen,
und mit gesange lobes jehen.
alsô sitzt daz gotes trût,
des küniges tohter muotr und brût,
sie ein maget, er ein degen.
solcher minn si künnen pflegen:
er fröut sich ir, si fröut sich sîn.
wart waz dâ wirt fröuden schîn!
si habent die wâren minne.
ez treit diu küniginne
ein wünneklîche krône
vor dem keiser schône.
umb die krône ein schapel gêt:
daz betiutet und verstêt
daz si ein magt ist sunder meil
und ein heil übr allez heil
und ein trôst übr allen trôst
und were für der helle rôst.
alle mägde, alle degen
künnen eines sanges pflegen:
des pfligt ze himel nieman mêr;
dâ mit si lobent die maget hêr
und des hern gabrjels botschaft,
und singent von der liebe kraft
die der künic zer künigin hât,
und daz diu niemer zegât.
nû sich, lieber bruoder mîn,
wer solt der fröuden âne sîn
der ze himel ist sô vil
daz ir nie man weiz endes zil,
noch nieman volahten kan?
der diuht mich niht ein wîse man.
ich wil mînhalp dâ hin stegen
dâ ich den himelischen degen
sô minneklîchen vinde
mit sînem hofgesinde,
mit sîner massenîe,
und dâ diu magt marîe
gebluomet mit ir krône stê
neben im, sitze unde gê,
und in den zehen koeren
die engel müezen hoeren
singen alle wider strît
waz êren an der maget lît,
die got sô hât gekroenet,
über alle schoene geschoenet.
die engel singent her und dâ
êpitalamitâ:
daz betiutet « hôhiu brûtliet »
und daz si got vor ûz geschiet
die maget sô gehiure
ûz aller krêatiure
im ze muoter und ze kinde.
daz ich si alsô vinde
diu gelieben beide!
dâ ist guot ougenweide
und alsô gefloriertiu zît:
waere allez loup birmît,
dar an möht man geschrîben niht
die fröud man an in beiden siht.
daz ich dâ von sprechen sol,
daz tuot mir baz denne wol.>
diz begunde allez merken,
und sich vil vaste sterken
gên dirre rede diometer.
als des süezen meien weter
den abrellen hin legt
und manigen liehten bluomen regt,
daz si von im entspringent
und gên der hoehe ringent:
alsô wuohs sîn muot hinz got.
er sprach< swâ ist ein wol gerâten bot,
den mac man kûm vergelten:
man vint in aber selten.
mich hât des heiligen geistes kraft
und von dir sîn botschaft
alsô schier verkêret,
daz des muoz sîn geêret
sîn kraft und dîn zunge,
daz diu wandelunge
an mir sô gâhes ist geschehen.
dâ bî mac man wol spehen
daz got ist niht unmügelîch.
ez ist für wâr nieman rîch
in stiure dann der heiligeist
mit sîner gâbe volleist.
als hât er mich gestiuret,
in sînem namen getiuret.
waz touc burc unde lant,
liute wâpen ors gewant
edel gesteine silbr und golt,
oder swer dem andern hie ist holt?
gemächide unde liebiu kint,
swâ diu bî ein ander sint,
friunt mâge jene und die:
diz müez wir allez lâzen hie;
die swester ze dem bruoder.
uns hât der tôt ein luoder
geworfen ûf die erde nider:
swie sêr wir alle schiuhen wider,
wir müezen immer droufe,
ze jungist nemen die stroufe.
daz ist ein klag vor aller klage,
daz wir ie von tag ze tage
dâ gegen treten einen trit,
und weder frist noch gebit
dar an ist niender umb ein hâr.
daz brüevet ie von jâr ze jâr,
und dâ bî von tag ze tage:
hiute fröude, morgen klage.
swie wir den lîp zieren,
tanzen, buhurdieren,
hoeren singen unde sagen,
dar zuo rîchiu kleider tragen,
mit fröuden baneken den lîp,
ahte haben ûf werdiu wîp:
diz müez wir al ze jungist lân
und sîn mit jâmer abe stân:
diu werelt gît uns swachen lôn.
ez spricht der wîse salomôn
einen jaemerlîchen spruch,
der ist geheizen « ach und uch,
dar zuo wê wî und och,
daz nieman ist ûf erden doch
daz er sî vor tôde frî! »
die fümf vocâles sint hie bî,
und ouch mit jâmer, füre brâht
dem wîsen herz daz ist verdâht.
georî, lieber bruoder,
nim in dîn hant daz ruoder:
kêr ez hin oder her;
daz ist mînes herzen ger.
ich tuon allez daz du wilt,
nihtes mich hinz dir bevilt.
ich wil stên ze dîm gebot,
und wil mich rihten gegen got.>
( hie reitn an dirre stunde
die bruodr ûz einem munde.)
< diometer, wârer helt,
ich hân geteilt und gewelt,
und mir daz waeger genomen:
dâ wil ich nimmer von komen
ich anker vaste in die habe.
der durch mich wart ein krippeknabe,
ich wil im wesen undertân
und in sîner parte stân;
der mac mich des ergetzen.
er kan mich dâ hin setzen
dâ fröude niemer ende wirt,
dâ ein fröude tûsent birt.
durch den wil ich die werlt lân.
ez hât der künic dâciân
über al ein hof geboten,
daz man dâ opfer sînen goten:
swaz künige, fürsten, grâven sî,
er sî dienstman oder frî,
der hôhen und der werden
swaz ir sî ûf erden,
daz die alle komen dar
und schouwen die harnschar
die den kristen sîn bereit.
ans küniges hof sin geleit
hundert wîze über al;
dâ bî von heiden grôzer schal,
die schrîent her unde dâ
« wartâ, herre, wartâ, wâ
sint nu die valschen kristen
mit ir trügelisten? »
und « lâzen sich hie schouwen
durch marîn, ir frouwen,
und durch jêsum, ir got:
die müezen lästerlîchen spot
mit der marter lîden,
si welln sich danne rîden
in unser gote hulde:
so vergît man in ir schulde,
und macht si endelîche
unser herre, der künic, rîche. »
daz widerrede ich, ob ich mac.
gêrt sî diu wîle und der tac
dâ mich der selbe muot begreif,
dâ mir der werlde süeze entsleif.
mir hât ein mîn friunt enboten,
er hât gesworn bî sînen goten
daz er mich welle toeten
und mit gewalte noeten
daz ich werde ein heiden:
jâ möhte er ê gescheiden
die erde von dem centrum,
daz ist ein ende und ein drum!
ich kum von dem kinde niht,
dem man sô hôher tugent giht,
daz sich martern durch mich liez
und mich nâch im kristen hiez:
von dem selben kum ich niht,
swaz halt mir bî im geschiht.
mir ist vom künig ouch geseit
wie er habe ûf geleit
er well mîn lant hin lîhen
und mir reht verzîhen.
ey, lieber bruoder diometer,
mir ist von strîte manic weter
von überlaste an gewât
und manic starke ors verdrât
mir ze vâr ûf mînen tôt:
der und ouch ander nôt
bin ich iedoch erstanden
und bliben bî mînen landen.
dyometer, lieber bruoder mîn,
hab dir mîn lant ze palastîn
gewalteclîche her und dâ:
sô hab im capadôciâ
mîn bruoder theodôrus
und heiz nâch mir tribûnus.
ich lâze iu stet und bürge vil,
die ich mit ritterlîchem spil
etswâ sô hân gewunnen
daz von den heiden runnen
die güsse mit dem bluote
und dors in dem vluote
wuoten vaste über den huof.
der spere krach, der heiden wuof
unde der swerte hamern,
daz begunde alsô tamern,
daz ez den luft niht vermeit
und mit galme dâ durchsneit,
daz berc und tal dar nâch dôz.
diu sturmstimme was sô grôz,
wol in der wîse gestalt:
waern tûsent busûne erschalt,
dar zuo des meres widervluz,
und des starken doners duz,
und braest zesamen berc und tal,
und erschellet aller glocken schal:
dise fümf stimme
lûte unde grimme,
der hêt man eine niht vernomen
dâ man sach zesamen komen
mich und all die mîne,
und die sarrazîne.
sô rîche wart der puneiz,
daz in dem sturme wart sô heiz
von herticlîchem krache
daz ein wilder trache
hêt des fiures niht sô vil
als man ze disem nîtspil
mit swerten ûz dem helm sluoc:
manc wâpenroc und zimier kluoc
ûf helm, ob harnesch verbran.
dâ moht erholn sich ein man,
hêt er dâ heime sich verlegen,
wolt er dâ ritterschefte pflegen.
dâ wart ouch solch hurten
ûf acker und in furten
mit rotten her unde dar:
ê ich durchbraeche der heiden schar,
daz sich diu erd dâ von erweget;
und mit slegen dar geleget
ein gebot ûfz ander sô
des manic heiden wart unfrô,
der dâ nider wart gevalt
und sîn mit dem tôde enkalt.
diz riterspil galt niht wan den tôt.
in dem sturme was diu nôt
und alsô grôz der smerze:
der juden vlinsherze
möht sich dâ von geweichen.
daz hügelîch herzeichen
was ze bêder sît alsus:
apollô und jêsus.
swenn daz iemer wart geschrît,
hurtâ, wie denn der strît
mit bitterlîchem nîde war
beide her unde dar.
dâ wurdn gerüeret diu lit
alsô sêre daz nie smit
fiures ûf dem anbôz
ûz îsen gesluoc sô grôz:
lâzâ lâzâ tengeln!
dâ wart von den engeln
manic sêle enpfangen,
ê der strît waere ergangen:
daz beweinte manc amîe.
von wolken wart nie snîe
alsô dicke sunder zal,
als beide ûf und ze tal
der engel und der tiuvel vlugen
die beide wider strît zugen
die sêle her unde wider,
die eine ûf, die ander nider.
der engel sanc was sô grôz,
und ûf erde des strîtes dôz,
dâ sich zesamen hielt der dôn,
daz sîn erschrac gamâleôn,
der siben mîl in lufte vert
und sich niht ander spîse nert.
diz geschach vor capadôciâ.>
< lâ stên, her, lâ stên, lâ.>
< daz ich dâ von sprechen sol,
daz tuot mir wê unde wol:
daz ein daz ich den sig gewan,
daz ander daz sô manic man
in sînem dienst den lîp verlôs,
der werlîchen ende kôs.
alsus hân ich ertwungen,
und über houpt gerungen.
welt ir daz nu sanfte lân
durch den künic dâciân,
dar zuo waert ir ze tiure,
sô manic âventiure
ir bêde sampt habt erliten
und dicke herticlîch gestriten
manigen strît ungewegen.
ir sult iuwer lande pflegen
nâch iuwer selbes êren:
ich wil von iu kêren.
wert iuch, helde, der heiden:
ich muoz von iu scheiden,
als liep ich iu beiden sî.
sît den kristen samfte bî,
teilet mit in iuwer guot,
sît gên den heiden hôchgemuot:
sô tragt ir hie der êren kranz sô tragt ir der heiden kranz
und schouwet dort der himel glanz
und altissimum den lewen starc,
vor dem sich der herre âdam barc
von êrste in dem paradîs,
do er für sich hielt ein schamrîs.>
diometer sprach zehant
< ey bruoder, tuo mir daz bekant:
wer was gên dir der houbetman,
der alsô wol strîten kan
daz er dich slege nôtte
und uns sô vil ertôtte
beide mâge unde man,
der ich hie niemen vinden kan?
mich wundert waz ez meinet
daz du sus bist vereinet,
lieber bruoder georîs.
wart werder wîbes âmîs
ie von dir geletzet
und hinderz ors gesetzet,
des ist nu wol vergezzen:
dû hâst ez übermezzen,
swie ez sich gefuoget habe,
daz dir sô sêre nu gêt abe.
ich sach dich zeinen zîten
doch mit den heiden strîten:
dâ trüeg du ellens ruoder,
man hêt ein höuwes fuoder
nâch dir gefuort durch den strît:
swâ enge was, dâ wart ez wît:
swer dir iemer kom ze jagen,
der wart von dîner hant erslagen.
diz ist nû, jenez was dô:
wie hât ez sich gefuoget sô?
des frâg ich dich der maere.>
er sprach< der salneckaere,
der unervorhte grêzoys,
der manigen ritter kurtoys
brâht für capadôciâ,
dann allexandrînâ,
was geborn diu künigîn
( und anderhalp ein franzôsîn):
die stat hêt ich besezzen;
dar kom der helt vermezzen
und besaz mich her unde dâ,
daz der künic mênelâ
troye nie sô gar besaz:
des sît wart manc ouge naz.
sîn her mit zal was unbekant:
mîn kleinez herlîn was benant
tûsent ze gereche
küene unde freche,
dar zuo knappen, schützen,
die ich wol kunde nützen,
fümf tûsent oder mêr:
daz was als der einen bêr
wirfet in den breiten sê.
waz sol ich dâ von sprechen mê?
ich muose staete sîn ze wer
gein innerm und gein ûzerm her:
da enzwischen leit ich grôze nôt.
dâ von wurden bluomen rôt
wol getretet ûf den plân.
avoy, wiez dâ wart getân!
sunder kompanîe
wart dâ diu malîe:
swer nider kom, der was tôt.
dâ wart der was von bluote rôt.
ich wil dir für wâr jehen:
ez begund der fröuden künic sehen,
und hiez den himel sich tuon ouf;
und schouwet wie der kleine touf
die grôzen heidenschaft bestuont,
als si noch sît dicke tuont.
ein engel sich von himel swanc:
ein banier fuort er, diu was blanc,
ein rôtez kriuz dâ durch gie.
gên mînem her er sich lie
und gruozte mich alsus zehant.
« dise banier hât dir got gesant,
lieber friunt georîs:
beide sic unde prîs
soltu dâ mit hiut bejagen.
heiz die dîne niht verzagen:
swelcher wirt geletzet,
dem wirt ze himel gesetzet
ein klâr hêrgestüele:
ze heiz noch ze küele
ist dâ, nâch des wunsches zil.
ich enkan dir niht sô vil
von fröuden sagen sô dâ ist. »
der engel verswant an der frist.
dô wart ich frô und hôchgemuot.
ich îlte ûf der heiden luot.
« jêsus von nazaret » ich schrei:
aldâ lac manic sper enzwei;
« ruckâ für dich, jêsus,
starker altissimus,
lewe unde lämbelîn:
wer mac dir hiute wider sîn? »
diu banier wart von mir gehurt,
daz der vippern geburt
nie wart alsô sûre:
ich möhte durch ein mûre
lîhter gebrochen hân.
hurtâ, wiez dâ wart getân
von dem stolzen tschofrit.
ob er mich mit strîte iht vermit?
nein, er weizgot noch entet.
dô wart an der selben stet
hurteclîch gedrungen,
nâch prîs alsô gerungen
daz sîn got immer êre hât
daz sîn reine hantgetât
durch in durch êre lite die nôt
und den lîp büt in den tôt.
dâ was kranc daz schimpfen.
man sach daz her timpfen
wol ûf vier mîle
über walt und über zîle,
als ob ein heide brünne,
dicke und niht ze dünne.
der houbtman mir aldâ entran,
und verlôs ich mâge unde man.
der ist sît ze kristen worden
und komen in unsern orden.
er hilft dir twingen wol diu lant:
er ist staeter denn ein adamant,
wert als der rubîn.
er ist der ganzen êren schrîn,
mit tugenden gar volmezzen:
der wunsch hât in besezzen.
welt ir in ein hellen,
sô mügt ir wol die schellen
vor künigen, fürsten hin tragen:
ir sît beide alsô behagen
daz iu daz waer vil swaere
ob ieman tiurer waere.>
dyometer sprach dô sân
< ich vil die vart mit dir hân:
ich kum übr ein von dir niht,
swaz halt mir bî dir geschiht.>
georî sprach< daz mac niht sîn:
und frieschen daz die sarrazîn,
sô ritens aver in daz lant:
diu vart waer niht wol bewant.
dû solt daz lant halten
und sîn mit kreften walten
unz du sehst waz mir geschehe:
als du habst die wâren spehe,
dar nâch rihte dich zehant.
mir ist für wâr daz bekant,
dar zuo kunt getân für wâr,
daz die künige siben jâr
sîn, ê si komen wider,
beide ûf unde nider
die kristen twingen mit ir her:
unze sult ir sîn mit wer.
die wîl muoz ich gevangen sîn
und waerlîch lîden grôzen pîn
von dem künig dâciân,
gein dem ich mich erwegen hân.
ich wil benamen des endes varn:
got müez iuch und mich bewarn.>
si sprâchen an der stunde
aver ûz einem munde,
si taeten swaz er wolde.
von gesteine und von golde
hiez er soumaer balde laden.
nu hât diu marke immer schaden
des werden margrâven hêr:
er beschout daz lant nimmer mêr
noch sîne bruoder beide.
dâ von wuohs hôch ir leide:
ir fröude begunde dorren
als wurzelôse storren.
ich wil ir leide hie gedagen:
ich mac ir klage niht volsagen.
sehzic ritter wurdn bereit,
ieclîchem drîer hande kleit
daz niht bezzers moht gesîn,
scharlachen, samit, baldekîn.
ouch hiez der helt im machen
ein brûn scharlachen:
von golde kolben drûf geslagen
wurden. ouch hoer ich sagen
daz ie dem ritter wart benant
ein verlâzen ros ze sîner hant,
und ein soumaer dâ mit,
als noch die werden habent sit.
ouch wart ir houptman bereit
mit sô grôzer rîcheit
daz sîn kein armman
nimmer volahten kan.
hie nam der helt urloup.
daz lantvolc wart allez toup
von trûren und von leide.
zwô grôze tageweide
sîn bruoder bêde mit im riten.
ob si jâmer dâ iht miten?
nein, des was dâ sô vil
daz diu mâze verlôs ir zil.
uns tuot ir âventiure kunt:
si nâmen urloup tûsent stunt,
und fuoren doch ie fürbaz.
des wart ir drîer ougen naz.
hie müezen si sich scheiden
mit unzällîchen leiden.
mir tuot ir scheiden für sî wê:
si gesehent ein ander nimmer mê.
dô sprach der junge georî
< swer iuch frâge wer ich sî,
sô sagt « ir wert sîn innen
ê daz wir scheiden hinnen. »
warumbe solt ichz lange sagen?>
inner vierzehen tagen
kom ze hove der helt balt.
manc busîn wart vor im erschalt,
und vil manc schirmelle,
manc windisch horn helle,
floyten, tambûren vil
und aller hande seiten spil:
daz begund ze samen doenen
vor dem biderben, vor dem schoenen.
bî der stat an daz velt
was geslagen manc gezelt
al umb und umb ein raste:
ez wart nie stat sô vaste
und alsô dicke erbouwen.
daz begund er brüevn und schouwen.
dô sprach der werde wîse
< nû sult ir zogen lîse,
mit guotem gelâze
hin durch des heres strâze,
niht zogt ze samft und niht ze streben:
ie zwêne bî ein ander eben
soumaer, ros trecket vort;
und herbergt hin an ein ort
dâ wir den luft mügen hân.>
si sprâchen< her, daz sî getân.>
lât zogen mit disem gedoene
den bluomen manne schoene,
lât zogen uns den degen fier,
den werden gotes soldier.
sibenzic ros verdecket wol
als man mit îsen decken sol,
dar über ie ein baldekîn:
dâ mit liez er werden schîn
daz er dâ heim hêt eteswaz,
des er durch got gar vergaz.
diu ros vor im giengen.
die in dâ enpfiengen,
der was vil und genuoc:
manic edel ritter kluoc,
knappen und juncherrelîn
enpfiengen dâ den palastîn
mit fröuden alle wider strît.
über al daz her wît
wart ein kapfen und ein sehen;
wan dirre gezoc begunde brehen
als der klâre meie tuot,
sô er bringt des sumers bluot.
vil dicke dâ gefrâget wart
< wer ist der künic von hôher art?>
< des werdet ir wol innen
ê daz wir scheiden hinnen>
sprâchens an der stunde
alle ûz einem munde.
sîn rîch gezelt wart ûf geslagen.
für die wârheit hoer ich sagen
ez gieng übr alliu diu gezelt
diu geslagen wâren ûf daz velt,
volleclîche wol ein gadem.
umb daz gezelt was der kradem
daz der markt ze leine nie
noch der dâ ze werde hie
nie gwünne den braht noch gedranc.
gamurets gezelt von zazamanc
wart nie sô schoene:
dâ mit ich ez niht hoene.
die liut niht anders pflâgen
wan schouwen unde frâgen.
der künic in selbe dâ enpfie,
in sîn gezelt er dâ gie,
mit im manc rîcher sarrazîn,
die enpfiengen ouch den palastîn.
der anvanc hêt grôzen schal.
manc guldîn kopf unde schal,
dar in hiez man trinken tragen.
der künic sprach< her, ruocht mir sagen
von welhem land ir her sît komen:
daz ist hie noch unvernomen.>
er sprach zem künige< herre,
dâ hin ist unverre:
ez nâhen oder verre sî,
sô lât mich dirre frâge frî:
wan ir wert sîn innen
ê daz ich scheide hinnen.>
der künic sprach< daz sî getân:
ich wil ez sunder frâge lân.>
er schoute her unde dar
und bruofte sîn gesinde gar:
daz dûhte in klâr unde kluoc.
nû was gebiten dâ genuoc.
der künic nam urloup und fuor dan.
manc künic frâgen in began
wer der künic waere.
er sprach< der selben maere
wolt er für wâr niht ensagen:
dô wolte ich in niht verrer jagen.>
dô sprach der margrâf zehant
< marschalc, nu tuo daz bekant:
swer ezzen, trinken welle hie,
ez sîn dise jene oder die,
die komen für mîn hôch gezelt.>
diz ruoft man dâ übr al daz velt,
und ouch dar zuo in der stat:
vlîzeclîche man si bat
daz si in heime suochten
alle die sîn geruochten.
diz werte unz an den ahten tac,
daz er der hoehsten koste pflac.
die sîne hiez er heim varn
und bat si alle got bewarn.
er sprach< nu sagt den bruodern mîn,
ich welle al eine hie sîn,
ich und mîn schrîbaere;
und saget in diu maere
als ir si hie habt gesehen.
ir sult für wâr von mir jehen
daz si mir lieber sîn dan ich,
und sagt in ouch daz ich mich
gein dem künige habe erwegen.
got müez iur mit saelden pflegen.
mîn gezelt füert mînen bruodern hin.>
niun ros gap er in:
daz zehent behielt er dô sâ,
daz bevalh er sînem knappen dâ,
und harnasch schilt unde swert:
sîn lîp eht niht wan strîtes gert.
hie begunden si sich scheiden
mit tûsent tûsent leiden.
nu begund man sprechen über al
< hie ist des unerkanten schal
gelegen: er ist entwichen,
ân urloup hin gestrichen.>
der margrâf beleip die naht:
ûf ruo hêt er niht grôze aht.
des andern morgens vil fruo,
dô bereit er sich dar zuo
daz er ze hove wolde varn.
er sprach< nu solt du wol bewarn
mîn ros harnasch unde schilt:
dâ wirt ein tjost lîht ûf gezilt.
durch got wil ich den halten vor,
im senden mîne sprîzn enbor
von mînes speres krache,
den heiden zungemache.
brinc harnasch ros unde sper,
mîn helm unde schilt her:
ich trage selbe wol mîn swert.>
sîn muot ot niht wan strîtes gert.
hie gêt der stolze jungelinc
stên an des keisers rinc.
dô hôrt er lûte schrîen
< alle die marîen
und jêsu ir sun welln gestân,
die suln an disen rinc gân,
und reden ez offenlîche
al hie vor dem rîche;
unde schouwen ouch dâ bî
waz wîze an dem hove sî:
die müezen alle sampt doln.
man beginnt si roesten ûf den koln.>
< ûf gnâde bin ich komen her:
nu gewert mich, herre, des ich ger.>
der künic sprach< daz sî getân.>
< herre, sô sol fride hân
mîn knappe, der daz ros dort hât.
sunder fride ir mich lât:
keins frids wert ir von mir gebeten.>
er begunde in den rinc treten
vor den künigen allen.
den mantel liez er vallen,
und die suckenî alsam:
man vant den der si beide nam.
sînen schilt iesch er zehant:
der wart im in den rinc gesant.
der wart von im entecket
und harte gâhes enplecket.
der schilt der was tiuwer:
von zwein varwen niuwer
was er, rôt unde wîz;
nû sît gewis daz feirefîz
gewan nie schilt sô rîchen,
der disem moht gelîchen.
diser schilt was geberlde,
daz man in der werlde
so spaehes werkes nie gesach:
des man an dem ringe jach.
ein rôtez kriuz dâ für gie,
daz des schildes ort bevie:
daz kriuze was wol spanne breit,
zwei hundert rubîn drîn geleit,
ieglîcher als ein halbez ei.
er sprach< swer jêsu und marîen schrei
in ze spotte oder ze schaden,
der sî in disen rinc geladen:
wan ich mit im strîten muoz,
wil er zors oder ze fuoz,
wil er gewâpent oder blôz:
dar gein ist niht mîn sorge grôz,
getar mich ieman hie bestân.
ich binz ein ritter kristân:
bring ich den schilt sus hinnen ganz,
sô vliust der hof sîn êrenkranz.>
dô sprach der künic dâciân
< und hête dise rede getân
der markîs georî von palstîn,
si möht niht hôchvertiger sîn.>
< der margrâf georî, daz bin ich,>
sprach der wîgant,< welt ir mich,
ir vindet mich hie sunder wanc.>
der künic gâhes ûf spranc:
er begunde in hôhe enpfâhen
und dicke umbevâhen,
er hiez in willekomen sîn.
< o wol mich, her von palastîn,
daz mir diu saelde ist geschehen
daz iuch mîn ougen hânt gesehen.
ir vindet an mir swes ir gert.
gebt mir schilt unde swert:
des wil ich kameraere sîn.
ez gewan nie kein palastîn
sô rîchen kameraere,
geloubet mir der maere.>
hie wânte geori und dâciân,
ir ietweder, den andern hân
und in bringen an sîn ê:
jâ möhte man den kiemsê
geleiten oben ûf den seten,
ê dâciân sîn mahmeten
und georî sînen jêsus
durch den andern lieze sus.
er hiez sîn ros behalten
und sîn mit vlîze walten,
er bat in zuo im sitzen nider:
ir gehôrtet ê noch sider
alsô süeze rede nie,
als ûz des küniges munde gie:
er teilt im für rîchiu lant,
diu solden dienen sîner hant,
er gaeb im guots den vollen,
darumb daz er apollen
solte opfern, sînem got,
und ouch stên ze sîm gebot.
georî sprach dô< herre,
nû bitet mich niht verre;
wan swaz all die künige hânt
die an disem ringe stânt,
daz mich daz immer solte wern:
des wolt ich alles sampt enbern
durch jêsum von nazarêt,
des stuol sô hêrlîche stêt
als in ezechiêl sach
und johannes der dâ vil von sprach.
dâ wider ist apoll, iur got,
aller kristenliute spot.
pfî der swachen stunde
daz ich ûz mînem munde
den ôren hân ze hoeren brâht:
wie was ich sô unverdâht!>
der künic sprach:< owê dirre nôt:
edel ritter, ir sît tôt.>
er hiez balde gâhen,
den margrâven vâhen.
er tet im ungerne wê,
er wolte in baz versuochen ê:
er hiezn in einen turn legen.
daz begund in sînem herzen regen
swaz im ze leide ie geschach.
er sprach< wê, immer wê und ach:
waz wolt der margrâve her,
der mit schilde und mit sper
manigen prîs hât bejaget?
wê daz der tac ie betaget
daz ich von im nam sîn swert:
des muoz ich immer sîn unwert;
und ouch sînen rîchen schilt:
des ist solch schande ûf mich gezilt
die nieman von mir bringen mac
biz an den jungisten tac.>
den margrâven fuort man hin,
in starke riemen bant man in.
man legt den degen maere
in den karkaere,
ein fuodermaezec bloch ûf in.
zwelf knappen behuotten in:
die kêrten im daz antlütz nider,
und giengen gâhes von im wider.
der süeze jêsus kom zehant
dâ er den margrâven vant.
er sprach< pax tîbî,
lieber friunt georî,
der edeln liute herre,
du getrûwest mir vil verre.
georî, friunt, kum von mir niht:
o wol dir des her nâch geschiht.>
biz er daz wort vol gesprach,
der zwelver einer niht gesach,
die des margrâven huotten:
zehant si alle wuotten.
in der bürge wart daz glesten,
dem diu sunn niht moht gebesten:
daz liut wart gar von glaste toup.
der fröuden künc nam urloup.
des wart der süeze georî frô:
er neic dem himelkünige dô.
dem keiser kômen maere
daz in dem karkaere
ein glast sô sêr erlûhte
daz alle die dûhte
die in dem turne lâgen
und sant georjen pflâgen,
daz der turn waere enbrunnen;
und sîn her ab entrunnen.
der keiser sprach< nu îlet dar
und nemet dirre geschihte war.
ir sult mir georjen bringen,
der mit zouberlîchen dingen
mit mir umbe gêt alsus.
sînen herren jêsus
wil ich an im unêren
und in niuwe marter lêren.>
jâ sprungen dar vil schiere
starker knappen viere
al nâch ir herrn des keisers ger
und brâhten sant sant - georjen her.
als in der keiser an sach,
in sînem spotte er dô sprach
< her geori, ir sît ze hof geladen,
mich dünket sêre, ûf iuwern schaden.
waz liehts habt ir gemachet,
daz dâ von erwachet
swaz in der wîten bürge was,
und ûf mînem palas
vor glast trût nieman genesen?
ir habt karacterschrift gelesen,
und beswert den tiuvel umb den glast.>
< nein, her, mir kom ein ander gast,>
sprach sant georî,< da ich lac:
den grôzen boum er ab mir wac,
der wol fuodermaezic was,
und half mir daz ich genas:
der hât mich, herre, hie erlôst.
er heizet hilfe unde trôst,
er ist wunne ob aller wunne,
sîn schoene ist bî der sunne
als diu sunne ist bî dem mânen.
der sich sîn muoz ânen,
ach dem wirt nimmer leides buoz:
die helle er immer bouwen muoz.
ich wil iu, her, für wâr sagen:
kein heiden ouge mac vertragen
der glast der von im glestet.>
< jâ wer hât iuch gemestet?>
in sînem zorn der künic sprach.
< daz ist mir harte ungemach
daz ir mit wirtschaft lâget
und grôzer schoie pflâget
mit trinken und mit ezzen:
der wirt ein teil vergezzen;
iu schînet an kein hungers mâl.>
er sprach< nû nemt in sunder twâl.
beide mit stecken und mit staben
sult ir in ze hûse haben,
und slaht im den kelz ûz:
sô muoz jêsus den strûz
gen apollen lâzen,
sîn hôchvertigez grâzen.>
zwên stecken wurden balde brâht,
als im der keiser hêt gedâht:
dâ hiez er in slahen mit
rehte nâch der buoben sit.
vil klein was doch des fürsten schal.
sâ viel er en kriuzestal,
dô in diu marter ruorte dâ.
er rief in senfter lûte sâ
< hôher künic altissimus,
marîen kint jêsus,
sterke mîn gemüete
mit dînes geistes blüete.
hilf daz ich an dir bestê.
ich ahte niht und ist mir wê
( daz ist mir ein lindez tou:
kein marter mich noch nie gerou)
in sibenthalbem jâre:
daz weist du wol zewâre,
sît du durch diu herze sihst
und dem rehten nâch gihst.>
diu gotes stimme sprach im zuo.
< georî, lieber friunt, nu tuo
al nâch dînes herzen ger,
bis an mir hin als her,
und aht ûf keine marter niht:
o wol dir des her nâch geschiht:
der êwigen fröuden bis gewis.>
< glôriâ in excelsis
deô et in terra.>
alsus dankt er gote sâ.
der keiser hiez zwelif man
daz si den tribûn fuorten dan
in ein alsô armez hûs,
dâ diu katze noch diu mûs
sich niender inne moht ernern.
des muosen si vil tiure swern
bî ir got apollen,
dazs im keinen vollen
gaebn an keiner spîse.
< herre, ir sît unwîse:>
sprach sant - georî zehant,
< jâ wart von himel gesant
einem ganzen here fümf brôt:
die überwunden dâ ir nôt,
daz man in allen gap genuoc,
und doch mit korben von in truoc.
swaz sô mir von iu geschiht,
ir mügt mich hungers toeten niht:
der daniêlen spîset,
der selbe mich ouch wîset.>
hie fuorten sie in in die stat
als si der künic selbe bat.
nu was ein man niuwes tôt,
des wîp hêt vleisch, milch noch brôt:
dâ fuorten si den fürsten hin.
in starke riemen bundens in,
und behuotten dô daz hiuselîn.
alter met und klârer wîn,
vische und wildbraete
und ander guot geraete
dem hûse allez sampt gebrast,
swie halt ein fürst dâ waere gast.
blamenschier was dâ tiuwer.
vil selten queckez fiuwer
von lign alôê dâ verbran.
wê, wes spott ich tumber man,
als der oven tuot des slâtes?
ich hân doch solches râtes
dâ heime niht in mînem wesen,
man möht vor mînem spot genesen.
mîner armuot wil ich hie gedagen,
und mêr von sant georjen sagen.
ze dem sprach des hûses wirtin
< ouwê, lieber herre, ich bin
ein witwe alsô verarmet,
daz mich daz erbarmet,
daz ir her komen sît:
ir mügt gewinnen lange zît.>
die rede si kûme brâhte für,
si îlte sâ gên der tür.
vorhticlîch si wider sach.
der tribûn guotlîche sprach
< ey saelec wîp, fürht ir mich?>
< ja, lieber herre, sô tuon ich.>
< bin ich sô eislîch getân?>
< herre, dâ sult irz niht für hân.>
< waz fürht ir danne, saelic wîp?>
< herre, dâ hât iuwer lîp
alsô minniclîchen schîn,
ir mügt ez wol ein engel sîn.
sît ir aber von menschen art,
sô waen ie lîp sô schoene wart,
alsô helf apollô mir.>
< frou, an wen geloubet ir?
daz sult ir mich wizzen lân.>
< herre, zwêne got ich hân:
erculem und apollen.>
< daz ir niht guots den vollen
habt, daz ist billîch:
ir werdet von in nimmer rîch:
ir enweder iu gehelfen kan.>
hie schiet si von im dan.
< starker got erculem,
hilf mir daz ich ein brôt entnem
mînem schoenen gaste:
ich waene, er noch vaste.>
nu sitzt der fürste reine
in dem swachen hûs al eine:
dâ vor er hêrlîcher baz
in sîner houptstete saz,
ze millên ûf sînem palas,
dâ manic fürste vor im was.
si sprâchen an der stunde
alle ûz einem munde
< tribûn von capadôciâ,
dû solt mit uns in grêciâ:
dâ hab wir, ellenthafter helt,
dich zeinem houbtkünige erwelt,
und solt al dâ die krône tragen.>
daz begund er in vil gar versagen
und gap in sâ urloup
und zôch sich in diz leben toup.
der wirde sitzt er ungelîch.
waz danne? er wirt noch fröuden rîch,
und muoz diu fröude immer sîn.
nu kom der engel cherubîn,
sîn friunt, und trôst in aver dô.
< georî, herre, nu bis frô
und gedenc an dîne edelkeit.
jâ ist ze himel dir bereit
dîn stuol, dâ du sitzen solt,
und ist dir got bî namen holt:
er enbiut dir wâre sigenumft.
jâ fröut sich gegen dîner kumft
allez daz ze himel ist.
ey süeze fruht, wie saelc du bist!
welch marschalc herbergt dich hie?
der geherbergt keinen fürsten nie.
diu herberge ist dir ze swach:
stant ûf, mach dir ein ander dach.
du grîf an des virstes sûl.
waz dâ von und ist si fûl?
dîn hant diu hât solche kraft,
daz si wirt sâ berhaft
von maniger bluomen underscheit.
dîn ezzen ist ouch bereit:
daz ist guot für des hungers nôt:
sê hin, nim daz himelbrôt,
und wizze, dâ hêt sunder wer
an genuoc ein ganzez her.
got müez dîn, edel ritter pflegen
und habe dich in sînem segen:
ich mac belîben hie niht mêr.>
der fürste neic dem engel hêr
und umbevienc die sûl sâ,
als in der engel lêrte dâ,
mit sînem starken arme blanc:
mêr den zwelf ellen lanc
wuohs diu sûl mit esten breit
und wart ein boum sô wol gekleit,
daz der mei ze keiner zît,
weder vor noch sît,
keinen boum gekleite nie:
des jach man dort, nu gichs ouch hie.
der boum was des hûses dach,
daz man sîn dâ vor niht sach:
wan er umbevienc ez gar
mit maniger bluomen lieht gevar.
dô der tribûn ob im sach
sîn sô schoenez meiesvarwez dach,
dô sach er ûf und sprach sus.
< ey vil süezer jêsus,
wie du mit mir wunderst,
daz du mich alsô sunderst
ûz aller krêatiure leben.
daz du mir, herre, hâst gegeben
dîn gnâde sô manicvalt.
iezuo valwet der walt,
und ist rehte in der zît
sô daz holz wider gît
sîn loup dem winder durch getwanc
und ouch diu vogelîn ir sanc:
sô macht dîn gotlîche kraft
ein dürre sûl wol gesaft:
diu blüejet unde loubet hie.
ey süezer got, wâ taet du ie
sô grôziu wunder durch mich?
darumbe kan ich, herre, dich
nimmer volloben gar,
wan einz: ich hân geleget dar
lant, liute unde leben.
dannoch hân ich dir mê gegeben:
mîne bruoder, die ich durch dich lie.
sô werder ritter der wart nie
sît adâmes zîten her geborn:
die hân ich, her, durch dich verlorn,
ich tet von in ein scheiden.
waern juden kristen heiden
mîn, die hêt ich ê verlân.
swaz mich der künic dâciân
marter hât an gelegt,
diz mir mêr jâmers wegt,
dô ich von mînen bruodern schiet,
wan kristen man nie baz geriet.
daz sî dir, herre got, gegeben:
waz touc ditze kurze leben?>
hie mit gie er zehant
dâ er eine tavel vant,
ein wîze tweheln drûf geleit,
und vant sîn ezzen al bereit:
daz was niht wan ein himelbrôt,
daz im der engel dâ vor bôt.
dô kom des hûses frouwe
und sprach< herre, ich schouwe
in mînem hûse wunder hie,
sît ich hiute von iu gie.
der snê mit kreften dûze lît:
so ist hinne ein süeze meien zît.
ein boum stêt hie wunniclîch
der ist loubes unde bluomen rîch: abentewr wie sant - geori saz da.
der boum was mîn virstsûl,
und was dürre unde fûl;
dar ûf singent vogelîn.
wie möhte wunder groezer sîn?
ir sît bî namen ein starker got.>
diz was sant georjen spot.
er lachte sêre unde sprach
< frou, ich waere gar ze swach
daz ich solte sîn ein got:
ich bin sîn kneht und sîn gebot.>
der tribûn sprach aver dô
< mich dünket, frou, ir sît unfrô:
gêt her, ezzt, ich tuon iu abe
alle die ungehabe,
der ir pfleget ie zuo hie.>
sîn wirtin neic im unde gie,
biz er gesprach vol daz wort,
und saz an der tavel ort.
hie was daz obez zîtic nuo,
daz blüet des selben morgens fruo,
und begund si bêde spîsen.
ez îlte balde rîsen
von dem boume ûf den tisch.
ez waere vasant oder visch,
môraz, wîn oder met,
sirôpel oder clâret:
solch art hêt daz obez und brôt,
sô man ez ze munde bôt,
swes der man erdenken kunde,
daz hêt er in dem munde.
sus hêten si dâ wirtschaft
von des heiligen geistes kraft.
dô si in gâzen genuoc,
diu frouwe von dem tische truoc
mêr denn dâ vor waere.
si sprach< der lieben maere
fröuwe ich mich von iu wol.
mîn herze daz ist leides vol:
nu gebt ir mir den süezen trôst,
daz ich von iu des werde erlôst.
ich bin frömder leide rîch.
mîn leit ist sô schämlîch
daz ichz iu kûme tar gesagen.
her, ein kint hân ich getragen,
daz ist drîer mânde alt,
als ich im rehte hân gezalt:
daz wart blint unde krump.
nu bin ich leider alsô tump,
sît ich muoz sîn der liute spot,
daz ich deheinen mînen got
darumbe hân geêret sît.
vervluochet sî diu selbe zît
dar in mîn kint wart geborn.
den goten was dô ûf mich zorn:
die fuogten mir die lûne.>
dem werden tribûne
viel diu frouwe an den fuoz.
< stet ûf, ich tuon iu leides buoz,>
sprach der fürst von palastîn,
< gebt mir her daz kindelîn.>
des wart daz arme wîp vil frô,
und bôt im daz kindel dô.
daz legt der fürst ûf sîniu bein.
er sprach< durch den der sterne schein
der wîst die drî künige hêr,
der büez dir, kint, dîn herzesêr.>
biz er daz wort vol gesprach,
daz kint gehôrte und gesach
und was mit alle gesunt.
ez kust den fürsten an den munt,
al spilnde was sîn fröude grôz.
diu muoter zucte imz ab der schôz,
vil balde si von im lief
in die stat si lûte rief
< lobt und êret all den got,
des genâde und sîn gebot,
des sterke und des wîsheit
kan büezen alliu herzeleit.
daz schout an mînem kinde hie:
dem kunden mîne gote nie
gehelfen niht umb ein grûz.>
daz volc zôch allez ûz
und schouten daz kint dâ.
dar nach huoben si sich sâ
ze dem hûse dâ der fürste lac.
ez wart nie süezer meien tac,
denn al umb daz hûs was.
da entsprungen bluomen unde gras,
swie in der zît lac der snê;
liljen vîol rôsen klê,
dâ mit daz hûs was beströut;
manc vogel mit sange sich dâ fröut,
der was dâ vil sunder zal.
nu was der künic ûf sînen sal
gegangen mit der künigin.
er sprach< frou, nu schouwet hin:
seht ir daz volc und hoert ir dôz?
dâ ist wundr und wunder grôz.
seht ir den boum, der dâ stât,
der loubes vil und bluomen hât?
sich hât ein got dâ nider lân:
anders moht ez niht ergân;
daz ist bî namen tervigant.>
er nam die künigin bî der hant.
er sprach< frou, wir sulen dar
und nemen ouch des wunders war.>
jâ was in beiden dâ hin gâch.
daz gesinde zôch in allez nâch.
manc busûn wart vor in erschalt.
er waere junc oder alt,
daz zôch allez sampt dar
und nâmen des boumes war.
waz sol ich sagen mêr?
dar kômen sibenzic künige hêr
all mit sunder sprâche.
umb den stuol ze âche
wart solch gedrenge nie
als umb sant - georjen hie.
dô daz gedranc ein ende nam,
der künic ze dem tribûn kam
und begund in frâgen maere,
wâ von daz wunder waere,
daz der mei mit sîner kraft
und von solcher hêrschaft
hêt sô wunniclîchen schîn
und sungen ouch diu vogelîn
mit fröuden alle wider strît:
< und ist des januâres zît,
diu was ie kalt und sûre.
ez hât diu stark natûre
ir êre und ir kraft verlorn.
ein mîn got hât lîht erkorn
ein stat in disem hûse hie:
ich kan niht erdenken wie,
wâ von ez anders möht gesîn.>
dô sprach der fürst ûz palastîn
< herre, hinne ist ein got
des gewalt und sîn gebot
lazarum hiez ûf stên
und moysen durch daz mer gên:
der machet diesen meien hie.
ein engel sich von himel lie:
der hiez die vogel singen,
ein dürre sûl bringen
este bluomen loubes vil
mir ze fröuden und ze spil.
der selbe klâre engel sprach
ez waer ze boese und ze swach
diu herberg mînem hôhen namen,
iuwer marschalc möht sich immer schamen;
und begunde si sâ zieren,
mit bluomen florieren,
als ir, herre, selbe seht.
swes ir nu dar über jeht,
daz stê als ez stê:
niht fürbaz wil ich sprechen mê.>
dô sprach der künic dâciân
< edel ritter, welt ir hân
diz wunder von mînen goten,
iu wirt solch êre hie erboten
diu nie geschach fürsten mêr.
ich schaff daz sibenzic künige hêr
iu müezen vallen an den fuoz
und dar nâch ieglîcher muoz
iu geben prîsande
von ir selber lande
iemer mêr von jâr ze jâr:
daz mach ich iu, her, allez wâr,
daz ir sîn ungesorget sît
unz an iuwer endes zît;
und wert der hoehste nâch mir.
geschiht ez, waz ich und ir
suln mit ein ander fröuden pflegen!
bekêrt iuch, ellenthafter degen.
ir sult ze mînen goten stân.
ich mach iu, herre, undertân
fürwert al latînschiu lant.
da beginnet aver iuwer hant
schildes rant verhouwen
durch minne werder frouwen.
ir vindet ritterschefte stat,
und werdet ouch dâ strîtes sat:
sol iu sîn iemer werden buoz,
ez gilt iedoch der wîbe gruoz.>
dô sprach der fürste wîse
< nâch wîbes lôn, nâch prîse
wirt von mir niht mêr gestriten:
ich hân selten ê erliten
durch si nôt und arbeit.
der durch mich den esel reit
und lie ein ros von spanjen hôch
und sich ze der diemuot zôch,
durch den hân ich mich ergeben
und gezogen in diz kranke leben.
dem wil ich der âventiure jehen,
diu in disem hûse ist geschehen,
und wert ir des wol innen,
ê daz ir scheidet hinnen.>
dô sprach der künic dâciân
< mügt ir für daz hûs gân,
und bescheidet mich der wunder hie.>
der fürste für daz hûs gie:
dô geswigen die vogel sâ,
die mit fröuden sungen dâ,
und begunde rîsen daz loup,
und wart al zehant toup
beide bluomen unde gras
und swaz gezierde ê dâ was.
diz was dem keiser swaere.
< ein hövescher zouberaere,>
sprach er,< daz ist jêsus,
der diz hât gemachet sus.
er wundert ûf der erde vil.
dar engegen tuot swaz er wil,
apollô mit der sunne.
werder helt, erkunne
sîne gotlîche kraft,
dar zuo sîne hêrschaft;
die êre mit dem opfer dîn.>
dô sprach der werde palastîn
< ich opfer der sunne got
durch sîn êr, durch iur gebot,
ob unser kriec müg geligen.
nu ist diu sunne gesigen,
daz si niht mêr liehtes gît,
und ist für diu opfers zît:
des pflegt man niht bî der naht.
hât apollô nu die maht
als ir herre von im jeht,
sîne kraft ir wol geseht:
er heiz die sunne wider gân
und mit schîne ob uns stân;
sô bring ich im daz opfer mîn.
mac des aver niht gesîn,
sô wil ich doch in êren:
er muoz mich verkêren,
oder ich verkêre aver in.
unser einer ziuht den andern hin,
als uns kumt der morgen,
der ie zuo ist verborgen.>
der maere wart der keiser frô.
zehant viel er nider dô
und kust den fürsten an den fuoz.
er sprach< nû ist mir worden buoz
swaz ich leides ie gewan.
ey, du vil süezer man,
waz dir saelden ist beschert!
solch êre wirt ûf dich gewert,
diu keiser, künige nie geschach.
wol mich daz ich dich ie gesach,
georî, her von palastîn!
nu sul wir immer mêre sîn
zwêne liebe genozzen.
swaz lande ist beslozzen
in gebirge und ûf dem sê:
die mir niht dienen wolden ê,
die sol ich mit dir twingen,
daz si müezen bringen
den zins von ir landen.
du hâst mit dînen handen
vester lande vil erstriten,
und dicke hurteclîch geriten
durch manic starke rotte grôz.
er wart nie smides anbôz
sô vil getengelt als ûf dich.
ez sî slac oder stich,
des ist sô vil ûf dich getân,
daz ich daz für wunder hân,
wie ez erwern moht dîn lîp.
avoy, wie manic werdez wîp
dich noch darumbe grüezet
und dir dîn senen büezet!
dîn vil süezer anblic
kan legen wîbes ougen stric,
daz du si drinne vaehest,
swenn du dich zuo in naehest;
al dâ wirt aller sorgen mat.
zuo slîchet dir gelückes rat
und setzet dich ûf sich enbor,
als ez tet hie bevor
den milten allexander.
du bist ez reht der ander:
sô grôze milte an dir ist.
apollô, got, wie starc du bist,
daz du des ie gedaehte,
daz du den werden braehte
mir ze fröuden in daz lant!
ercules und tervigant,
jupiter und mahmet,
ich êre iuch immer mit gebet,
daz ir den werden palastîn
brâht habt in den gewalt mîn:
iur kraft ich dar an schouwe.
ez wart nie juncfrouwe
alsô semft und alsô guot,
und treit doch des lewen muot.
in fürhtet allez daz dâ lebt,
âne daz in lüften swebt;
und sît gewis, hêt er gevider,
daz müeste ouch zuo im her nider.
beide ûf wazzer und in plân
mac im niht widerstân,
er twinge ez al gemeine,
ân mîn gote al eine.>
der maere der fürste lachte,
daz sîn herze erkrachte.
dar nâch er mit zühten sprach
< herre, vart an iurn gemach,
und mîn frou, diu keiserin.
welt ir, ich var mit iu hin,
oder heizet mîn huote pflegen.>
zehant nam er den werden degen
und bevalch in der keiserin.
< frou, nu sult ir êren in
immer durch den willen mîn:
er hât erliten grôzen pîn
von mir durch sînen jêsus.
edel frouwe, êrt in sus,
als ez zuo im sî gewant:
nemt den werden an die hant
und füeret in ûf iuwern sal.
sô heize ich schrîen über al
mîner gote hêrschaft,
daz si habent solche kraft
daz si den werden kristân
in habent gemachet undertân.
sîn opfer er in bringen wil
und wil si immer êren vil:
er wil stên ze ir gebot
und ouch verkiesen sînen got.>
hie ruoft man nâch des keisers ger
beide hin unde her
daz junc und alt über al
koemen ûf des keisers sal
des morgens, sô diu sunne ûf schin,
und braehtn ir opfer ouch dâ hin:
dâ wolt der fürste ûz palastîn
bringen ouch daz opfer sîn
ir got apollen zêren
und wolte sich verkêren.
daz gie von mund ze munde.
nu erhôrte ez an der stunde
sîn hûsfrou, daz arme wîp.
diu verquelte sêre ir lîp,
und lief gên dem palas
dâ sant georî inne was;
der saz bî der keiserin.
dô sprach si< lieber herre, ich bin
durch wunder zuo iu her komen:
in der stat hân ich vernomen
von des keisers frôneboten
daz ir, her, den abgoten
iuwer opfer bringen welt:
des entuot niht, maerer helt,
und verkêret iuch niht sus.
gedenket, her, was jêsus
durch iuch wunders hât getân:
des sult ir in geniezen lân.
wie zieret er daz hûs mîn,
wie sungen dâ diu vogelîn,
wie blüet mîn dürre sûl dâ,
swie lac der snê doch anderswâ,
wie blüet der mei mit krefte,
wie was der wirtschefte,
die iu der engel brâhte,
und von iu wider gâhte;
wie was getân mîn liebez kint.
jâ was ez krump unde blint:
nu was ez worden wol gesunt;
des was bot iuwer munt
ze dem, den diu maget truoc
und den man an daz kriuze sluoc.
den welt ir nu verkiesen,
iuch selben verliesen:
des muoz gunêrt sîn iuwer lîp.>
dô wolte man daz arme wîp
mit stecken geslagen hân.
daz begund der fürste understân,
und half ir mit fride hin.
dar zuo sprach diu künigin
< ir sult si mit gemache lân.
mîn her geori, nu sul wir gân
in mîne kemenâten.
waer diu nu wol berâten,
des waere ich durch iuch harte frô.>
zehant nam si den fürsten dô
aver mit ir blanken hant
und fuorte in hin, dâ er vant
vil manic klâre frouwen.
si sprach< ich lâz iuch schouwen
heldes ougenweide,
und dâ von sendiu leide
gar verswindet und zergêt
unde fröude an in gestêt.>
mit der red si giengen
dâ in mit fröude enpfiengen
manic frouwe liehtgemâl.
diu künigin nam in sunder twâl
und sezt in ûf ir hêrgesidel.
dô wart ein wälhische videl
gerüeret nâch ir süezem sit:
dâ êrte si den werden mit.
ein juncfrou mit der videl sanc.
ir liet sagte apollen danc,
daz er des hêt hinz in gedâht
und in den ritter dar hêt brâht.
diu keiserin saz zuo im nider.
ez geschach ê noch sider
nieman êre alsô grôz.
ein knappe, der im daz wazzer gôz,
daz was ein juncfrouwe klâr:
diu gap imz sunder vâr.
zehant, dô er im getwuoc,
der künigin swester dar truoc
ein kopf, der was ein rubîn.
< trinket, her von palastîn,>
sprach diu keiserinne dô,
< ir sult des trinkens wesen frô
durch disen klâren schenken.>
daz kint begund sich lenken
nâch dem kopfe ûf diu knie.
der keiser ouch nâch in gie,
und sprach ze sînem gaste
< nû sult ir ezzen vaste.
sich mac wol fröuwen iuwer lîp,
daz iu diu keiserin mîn wîp
sitzet alsô nâhen;
daz solt mir wol versmâhen:
dâ êret sie iuch, herre, mit.
ez ist der franzoiser sit,
dann ist mîn frouwe her geborn:
anders waere ez mir zorn.>
vil schimpfrede dâ geschach.
sant geori der iesâ wider sprach
< herre, ez ist alsô getân:
swaz ir mit mir welt begân,
und mîn frou diu keiserin,
daz ich des underhoeric bin
und sol ez von iu dulden
ze gnâden und ze hulden.>
der künic nam urloup und gie dan
als ein fröudenrîcher man.
manic juncherre kluoc
sîn kerzen vor im ûz truoc.
dô si mit fröuden gâzen
und dar nâch gesâzen,
diu keisrin frâgt in maere,
wie ez geschaffen waere
umb juden kristen heiden:
des solt er si bescheiden.
er sprach< frou, diu frâg ist grôz.
jâ tuot si swinden widerstôz
einem ungelêrten man,
ders niht eben leiten kan.
diu frâg ist wild: ich sol si zamen.
got hât maniger hande namen.
sîn êrster name heizet sô:
schepfaer, alphâ et ô.
dîn fröude an dir einen lac,
ê daz erschine ie kein tac:
du waere ouch dîn selbes frô,
und ordentst mit dir selben dô
diu dinc, diu sît sint geschehen
und wir ouch alle tage sehen.
frouwe, diser gotheit nam
der ist iu ie zuo worden zam.
dar nâch nennet man in sus.
hôher künic altissimus,
du bist vater unde kint,
in dir drî natûre sint:
sterke, wîsheit, güete,
dar in dîn gotheit blüete.
got ist ein wunderaere:
sîner wunder maere
mac nieman gahten an ein zil.
ein lützel ich doch sprechen wil
von sînen wundern ein teil,
diu er tet durch der werlde heil.
vier wunder huoben sich hie an.
ez gebar ein maget einen man:
da gebar der man hin wider sî.
dâ sult ir wunder brüeven bî:
er truoc si âne muoter.
ey süezer fürste guoter,
wie erdaehte du dir ie
des hie wunders an ergie?
der gebürte noch zwô sint:
ein wîp von einem man ein kint
gebirt von natûre:
daz wirt ir vil sûre,
und tuot dem manne niht dâ bî,
swie halt daz kint ir beider sî:
ein maget ouch ein kint gebar,
daz wonet in der engel schar
und kom vom himel gevarn
und wart der selben maget barn
die ez geschaffen hêt dâ vor.
ez kom durch ir beslozzen tor
in ir wîngarten hêr.
diu selbe vart nie mêr
wart derloubet keinem man;
hie geschach daz vierde wunder an.
dirre gebürte wunder
zerloes ich iu besunder.
diu erde hie vor was ein maget,
als uns diu wâre schrift saget,
wan si was unberüeret,
mit nihte zefüeret,
dar zuo unerbouwen
mit riuten noch mit houwen,
und truoc doch manigen sâmen;
dar zuo gebars adâmen.
dô truoc ouch adâmes lîp
ein rippe, dar ûz wart ein wîp:
diu muoste adâmes tohter sîn,
âne muoter, daz wart schîn.
si was sîn tohtr und wart sîn brût
und wart im sît alsô trût
al von der natûre spil,
daz si gewunnen kinde vil:
diu truoc si von im, und er niht,
als man noch von wîben siht.
ein geburt ist nu diu vierde,
der drîer ein gezierde
und gar ein übergulde:
wan froun êven schulde
wart dâ mit geheilet.
dar zem tôde wart geveilet
daz vil wunderbaere kint,
daz dâ waejen heizt den wint
beide her unde wider,
daz er die boume brichet nider
und hât den krach und den sûs,
daz sich erschüttet manic hûs,
und in doch nieman mac gesehen:
hie mügt ir wunder an spehen.
daz kint tuot die erde wegen,
türne unde velse regen,
dem kinde niht gelîchen mac:
daz kint die sunnen heizt den tac
liuhten unde bringen,
daz kint den urspringen
zeigt ir ganc und ir vluz;
himels blicke, doners duz
kan daz kint wol machen;
ez zilt ouch allen sachen
mit selpkür ordenunge.
ez enmac kein zunge
volsagen sîner wunder zil.
daz kint tuot rehte swaz ez wil
über al in den rîchen,
dem kint mac niht gelîchen
weder dirre noch jener,
daz kint hât in sînem tener
alliu dinc beslozzen;
daz kint hât niht genozzen:
dâ von heizt er der fênix,
den diu dêi - genitrix
sunder natûre truoc,
dâ von her dâvîd genuoc
an sîner schrifte sprichet,
daz die juden stichet
an ir herze als ein dorn;
dâ von si alle sint verlorn.
daz kint ist einvaltec,
und nie sô gewaltec,
weder sô wîse noch sô starc,
noch sô kreftic noch sô karc,
daz ez iht müg liegen
oder ieman betriegen.
ich weiz daz kint daz krenker ist,
daz liugt und triugt ze maniger frist.
daz kint hêt im erwelt ein vaz,
dâ ez mit êren inne saz:
daz vaz ist diu selbe maget;
dâ von uns künic dâvîd saget.
vor ir gebürte manic jâr
sach er die küniginne klâr
sitzen wunniclîche
bî got in sînem rîche,
an sîner zeswen sîten.
ir kleider lûhten wîten,
als man vint geschriben dâ:
astitit regînâ
â dextris tûis:
edel künigin, du bis
gekleidet wunniclîche,
spaehe unde rîche.
waz sol ich iu, frou, sagen mêr?
diu vierde geburt ist sô hêr,
daz alle prophêten
dâ von ze reden hêten,
wie diu gotheit würd sô zam,
daz si menschen fruht ie nam
ir ze sägeraere;
ouch dûht si wunderbaere
sô wildiu geselleschaft,
daz vleisch ze der gotes kraft.
frou, nu kumt mir aver zuo,
als uns kum der morgen fruo;
sô wil ich iu bescheiden
umb juden, kristen, heiden.
die kristen sint ûz gelesen
als der weize ûz den vesen:
heiden, juden ist der stoup.
frou, nu gebt mit urloup,
und lât mich ein lützel ruon:
der frâge sol ich ir reht tuon
morgen sô ich beste kan.>
hie mit schiet mîn frouwe dan.
man bett im ûf des küniges sal.
manic guldîn kerzestal
wart vor im dar ûf getragen.
von dem bette hôrt ich sagen
daz daz sô gehêret was,
daz des grâles herre anfortas
dehein sô rîchez nie gewan.
wan für wâr niht enkan
mîn munt noch mîn zunge
von sô hôher handelunge
gesagen, noch die werdekeit,
diu an den helt wart geleit.
dô sprach der fürste wolgeslaht
< nu sult ir varn ze guoter naht,
kameraer, juncherrelîn:
ich wil eine hinne sîn.>
daz gesind gie allez wider:
er wolt sich doch niht legen nider,
swie hêrlîch daz bette was.
er sparte zuo den palas
und viel nider an sîn knie.
er sprach< ich hôrte sagen ie,
swer guoten boten sende,
sîn gewerf er gâhes ende.
ein boten hân ich mir erkorn,
der sit von der hoehsten tugent erborn.
der bot hât vier und zweinzec namen,
die enein hellent zesamen,
swaz ie der bote wirbet,
daz daz niht verdirbet.
die namen sint alle einer,
daz nieman wart sô reiner
âne die drîvalticheit,
der ebenmâz nie wart geleit.
ein wîssagen hât ie der bot,
den ich dâ senden wil ze got,
daz bist du, reine maget, al ein.
der unverhoun danjêlis stein,
hôhe pfalenz frône,
hern salomônis trône,
du touwic gêdeônis vel:
in der hoehe ist dîn lop sô hel,
sô ez die engel singent,
daz die himel erklingent.
du übervlüzzec brunne:
wan über alle wunne
dîn gnâde alsô vliuzet
daz dîn lop ze himel diuzet.
du würde grüene als ein klê
nâch dem viure reht als ê,
du moyses stûde, diu dâ bran
und schiet doch âne schaden dan.
du frône wîngarte,
in dir mit süezem zarte
wuohs der lebendic troube,
dâ von sich der geloube
sît begunde zweien;
der wîngart wart geheien
mit sô starker klârheit
der ebenmâz nie wart geleit.
du aarônis ruote,
du blüetst mit liehtem bluote
als ein süeze meien rîs.
du lebendic holz ûz paradîs.
du ezechiêls porte,
mit âvê, dem worte,
würd enzündet und erviuhtet,
daz dîn gnâde erliuhtet,
beide himel und erde
in dem hoesten werde.
du hôchgelopter küniges sal.
du wenderin der werlde val.
êvâ sluoc die saelde nider,
du, âvê, rihtest sie ûf wider:
du saelic umbekêrtez wort,
an dir lît aller saelden hort
und aller fröuden anvanc;
des lobt dich der engel sanc.
du süeze lûcerne,
du drîer künige sterne,
du ûf gênder morgenrôt,
du hamît für den êwigen tôt,
du tûbe sunder gallen.
jâ muost du wol gevallen
aller krêatiure:
du bist alsô gehiure,
du süeze warte von syôn.
ob balsamîte sî dîn lôn?
nein, bezzer hundert tûsent stunt:
dich mac volloben nimmer munt,
alsô rîche ist dîn lôn;
des klinget dir der engel dôn
und sprechent zuo dir süeziu wort.
du tiurer merz, du himelhort,
aller tugende gruntveste,
jâ bist du diu beste,
sô rein und sô gehiure,
über alle krêatiure
du süezer trêmontâne,
jâ vert er nâch wâne,
der dich ze wîsel niht enhât:
des wec ze der vinster gât.
gewer mich, frouwe, des ich ger.>
in des gie diu künigin her,
und bat sich balde in lân.
daz wart al zehant getân.
er enpfie si vil suoze
mit minneclîchem gruoze.
dô sprach der süeze georî
< dir wont der heiligeist bî
und diu wâre minne,
reine küniginne.
got der ist mit sampt dir.
frouwe, nu sulen wir
heizen komen ûf den sal
künige, fürsten über al:
sô bringe ich apollen wol,
dem ich hiute opfern sol.
ich dûht mich etswenn sô hêr,
daz ich für wâr nie mêr
gopfert keinem abgot noch;
swie in der künic von maroch
opfer und êre mit gebet
in sîner stat ze munilet,
daz versmâhte doch mir armen man:
hiut beginn ich des ich nie began.>
al lachend sprach diu künigîn
< iuwer rede mac wol wâr sîn,
ez ist niht ein sagemaere:
ir sît wol zahtbaere,
daz ir iemer sunder spot
opfert keinem abgot.
ich tuon swaz ir gebietet.
ich hân mich wol genietet
der vervluochten abgot,
ich wil stên von ir gebot.
ich weiz wol wie ez umb si stêt.
daz süeze lamp von nazarêt,
daz minne ich für alliu dinc:
daz ist aller saelden ursprinc
und aller tugende kerne.
georî, leitsterne,
toufe mich in sînem namen:
der abgot wil ich mich schamen.>
als si daz wort vol gesprach,
einen nebel si ob ir sach,
der swebet ob ir houbt al ein.
dar in ein klâre lieht erschein,
noch liehter denn ein donerblic.
an ir herze kom ein schric,
daz si dâ vor kûm gesaz.
si sprach< herre, waz ist daz?
georî, lieber herre mîn,
ich fürht mir,> sprach diu künigîn.
er sprach< liebe frouwe,
mit des heiligen geistes touwe
wil dich got hiut begiezen.
er lât dich des geniezen,
daz du dich sô hâst erkant,
und beide, burc unde lant,
durch sîn hulde hie wilt lân
und in sîner parte stân.>
hie begund der nebel rîsen
ûf die klâren wîsen.
< ey, guote, sage sunder spot
von durne lieber reinbot:
wer wart gevater dâ,
dâ allexandrînâ
den heiligen touf enpfie?>
< daz sag ich iu, wiez ergie.>
< sô sag, wer segent den brunnen?>
< daz tet der der sunnen
zeigt ir strich und ir ganc,
in ir zirk den umbeswanc.>
< wer sazt die künegin'nglouben?>
< daz tet der die touben
ûz der arke sante,
und der wol bekante
moyses gebet, der doch niht sprach,
und erz doch hôrte unde sach.
ez wirt ouch von mir, reinbot,
genant gevater unde tot:
bî der toufe sich niht barc
von himelrîch der lewe starc:
daz semfte lamp von nazarêt
bî dem starken lewen stêt,
daz ez keine vorhte hât,
wand ez gerne bî im stât.
der segent den toufbrunnen
und zeigt ir louf der sunnen,
der moyses gedanke sach
und in wert des er niht jach,
die künigin sazt englouben
und daz ölzwî die touben
hiez füeren in die arke,
der himellewe starke,
den man sach bî der toufe stân,
daz lamp, daz kriuz hêt in den klân:
dise wilde geselleschaft
mit einem lîbe hêten kraft:
wan ez was ein einic got.
er wart gevater und tot,
der die künigin toufte,
in hôhe saelde sloufte.
zweier krône ist gewehselt hie,
und wil iu bescheiden wie:
si wil dise ûf der erde lân
und jene dâ ze himel hân.>
dô sprach der werde georîs
< edel küniginne wîs,
got wunder durch dich hât getân.
heilic frou, nu sult ir gân
zem künige, und sagt niht über ein
daz wunder daz uns hie erschein.
heizt in gebieten ûf den sal
künigen, fürsten über al,
heizet schrîen in die stat,
ich leist des mich der künic bat.>
diu künigin gâht von im zehant
dâ si den wirt, den keiser, vant
dâim ein juncfrou wazzer bôt.
si sprach< gebt mir daz botenbrôt:
der markîs ie zuo leisten wil
als ir in bâtet, ûf daz zil.>
die künigin sazt er zuo im dâ.
den marschalc hiez er bringen sâ,
daz er die herren hieze komen,
als des âbents waer vernomen.
diz geschach. si kômen alle
mit fröudenrîchem schalle.
nu hoeret wie manz ane vie.
ieglîcher künic gekrônet gie,
daz man dâ bî saehe
daz man sîn ze künige jaehe.
der keiser und diu keiserîn
wolden ouch gekrônet sîn.
hie sprach der keiser sâ zehant
< her margrâf, nu sît gemant
als ir nähten lobtet mir:
geschiht daz, waz ich und ir
suln mit ein ander fröude hân!
wer möht uns danne widerstân?
ir lobt daz ir apollen
êren wolt envollen
und iuwer opfer bringen:
daz wil ich an iuch dingen.>
in semfter lût der markîs sprach
< swaz rede ie bîder naht geschach,
diu gert muotwillic sîn:
entriuwen, daz ist niht diu mîn:
ich hêt ie in mîner aht,
swaz ich gelobte bîder naht,
daz leist ich gerne bîdem tage.
swem daz an mir missehage
der vind ein bezzerz, wizze er iht:
ich kum von mînem site niht.
ich lobt apolln, der heiden got,
ich opfert im durch iur gebot;
des wil ich im niht abe stân:
heizt in her in den sal gân
oder bitet in zuo uns vliegen,
ob wir unserm kriegen
ein ende mügen machen
mit bewaerten sachen.
ez ist reht daz ich in êre
und mich an in kêre,
sît er der sunne hât gewalt,
der louf mit wunder ist gezalt.
an ir hoehe von ir îlen
in vier und zweinzec wîlen
überloufet si gelîche
wâge und ertrîche
die mâz ze kurz noch ze lanc.
ez enreicht niht menschen gedanc.>
der künic sprach< habt für wâr
daz diu liehte sunne klâr
schînet als apollô wil:
er wîst si an ir âbents zil;
sô wirt ez anderhalben tac.
daz macht ein breit wildez hac,
ein hôch gebirg, daz nordenmer,
daz dâ reichet sunder wer
ebenträhteclîche
über wâge und ertrîche
niun mîl die hoehe enbor,
als ez mit wârheit hie vor
sibille in dem gestirne maz,
diu dâ nihtes an vergaz.
der planêten siben sint,
der ieglîcher underbint
mit einem gote sunder hât.
diu sunne in hoehstem werde stât
mit schoen, mit schîn envollen:
darumb sol man apollen
ouch ze dem hoehsten êren,
an sîne helfe kêren:
er mac uns wol wesen frum.
nu gê wir in daz templum,
dâ er in einer siule stât
und manic grôz gezierde hât,
und opfern im alle dâ.>
dô sprach der margrâve sâ,
der edel ritter reine gemuot,
< keiser hêr, mich dünket guot
ir heizt apollen zuo uns gân:
sô sul wir schône vor im stân
und bringen im daz opfer sâ.>
daz erhôrt sîn hûsfrouwe dâ,
dâ er ê gevangen was:
diu stuont an dem palas.
in heller stimme si dô schrei
< owê unde heiâ hei,
werder georî von palastîn,
hiut zergêt diu êre dîn.>
dô si der markîs hôrte,
mit bet er sich erbôrte
ze dem künig und bat si în lân.
daz wart al zehant getân.
umb ir gewerf, um ir dinc
dranc si vaste in den rinc:
si kunde harte wol ir ampt.
si sprach< ich waen iemen sampt
bî ein ander ûf der erde
in sô hôhem werde
sô manic krône alsô hie:
daz gehôrt ich sagen nie.
ez ist êre und rîcheit
ûfen disen hof geleit.
hie stêt manic klâre jugent,
dem gelîch daz ir tugent
würd nie verschert umb ein hâr.
dâ bî brüevet daz für wâr:
der guote spîse machet,
und si dar nâch swachet,
daz er leit vergift dar în:
diu muoz al zehant sîn
ungaebe und unreine.
daz machet diu gemeine
dâ mit si ist gemischet:
dâ von ir güete erlischet;
wan si ist lüppic unde riech.
boeser gsellen wirt man siech.
alsô verliust diu ritterschaft
von boesem gsellen hie ir kraft. daz ist der marcgraue georri
reint iuch, held, tuot in her dan:
er ist ein triuwelôser man,
gemischet gar mit kunterfeit.
er swuor gester manigen eit
bî ritters triuwen ûf sîn sêl,
daz er ein got ûz israhêl
wolt minnen unde meinen,
und ander got deheinen,
wan den marîa sider truoc
und den man an ein kriuze sluoc:
hiute hât er zwêene got.
des muoz er sîn iur aller spot.
ich meine dort den palastîn.
waz touc sîn mänlîcher schîn,
und reide goltvar sîn hâr,
und sîn antlütze klâr?
dar an lît allez grôziu vlust.
waz touc sîn starkiu wîtiu brust?
eins hasen herz ist drin gejagt,
sît er an dem ist verzagt
der im solch êre hât erboten,
und opfern wil den abgoten.
her markîs, iu sî widerseit.
iuwer wirde diu ist hin geleit.
gein staet wart nieman lazzer,
ir rehte wisewazzer,
ir abetrünn, ir wankelbolt.
man sol iu nimmer werden holt.
iuwer lîp bî namen veiget.
swâ ir daz wazzer zeiget,
da versehe man sich fiures.
ich enwesse niht sô tiures
als iuch: daz ist nu gar verlorn.
man blâs nâch iuwer wird ein horn.
wê daz iuch ie gebar kein wîp:
verlorn ist sêl und iuwer lîp.
got tet durch iuch wunders vil:
er brach der natûre zil.
in disem kalten winder,
dâ wart ez verre linder
in mînem hûs denn ie der tac
des der mei mit zarte pflac,
von bluomen gedrange,
und mit der vogel sange,
daz was süeze unde zart.
mîn sûl ze einem boume wart:
diu hêt von bluote liehten schîn.
ein tavel, was ein rubîn,
die zwêne engel brâhten dar,
dar ûfe moht man nemen war
daz man dâ heizet wirtschaft;
des hêt man dâ die vollen kraft.
disiu gotes tougen
sach ich mit mînen ougen:
dâ von bin ichs jehende.
mîn kint daz wart gesehende;
ez was krump, und ist gereht,
dar zuo schoene unde sleht.
daz geschach reht in des namen,
der êvam und adamen
ûz der erde machte
und den tiuvel swachte.
an den geloub ich über ein:
sîn lieht ie nâch der vinster schein,
sô brâht diu sunne aber den tac.
swaz mir der künic getuon mac,
des ergetzet mich der künic oben;
den wil ich für apollen loben.>
der künic der hiez gâhen,
daz arme wîp vâhen.
er sprach< si ist ein kristen,
ir sult si niht mêr fristen:
setzt si balde ûf ein rat.>
der margrâf mit vlîze bat
den künic daz ers lieze
und ir fride gehieze.
dô sprach der margrâve hêr
< frouwe, mir wart nie mêr
gesprochen alsô sêre
an mîn mänlîche êre:
daz sî iu allez sampt vergeben.
lât mich, saelic wîp, noch leben:
waz ob ich lîhte noch kum wider?
nu gêt von mir bald hin nider:
heizet iuwern sun ûf stân
und balde her zuo mir gân.>
des wart daz arme wîp vil frô.
si huop sich sâ dannen dô
dâ si ir kint ligende vant
als siz in die wiegen bant.
al lachend sie ez an sach.
hin zim si muoterlîche sprach
< wol ûf, lieber sun mîn,
dîn herre, der grâve ûz palastîn,
enbiut du sülest zuo im komen.
daz hân ich von im vernomen.>
daz kint sprach< maht du mir sagen,
solt du mich muoter zuo im tragen?>
si sprach< er hiez dich selbe gân.>
daz kint sprach< daz sî getân:
odr enbôt er mir dar vliegen,
des wil ich nieman liegen,
daz taet ich wol,> sprach der knabe,
< swie ich doch niht vedern habe.
sage, frou, gebôt er mirz?
sô springe ich dar als ein hirz.>
hie mit begund si machen
ûz sînem lîlachen
ein hemed an der stund
sôs allerbeste kunde.
lât gân uns den lôsen knaben,
der sich ze dienst hât ûz erhaben.
an der selben stunde
sîn hemde sich begunde
verwandeln in der selben zît.
ez wart ein liehter samît,
der was im eben wol gesniten,
doch schaere, nâdel dran vermiten.
ûf sînem houpt truoc er für wâr
von berlîn ein schapel klâr
daz kint gie ûf in den sal.
grôz kapfen wart dâ über al
und umb ez ein solch gedranc,
ez waer ze sagen al ze lanc.
dô der knab kom durch den rinc,
dô frâgt der lôse jungelinc
die künig alle der maere,
wâ sîn herre waere,
der margrâf von palastîn.
den zeigten si dem kindelîn.
daz lie sich für in an ein knie.
sîn red ez sus ane vie.
ez sprach< lieber herre,
nâhen unde verre
mügt ir mich wol senden:
ich trûwe wol geenden
alle iuwer botschaft
mit des heilgen geistes kraft;
wan der wont iu nâhen bi.
daz ist an mir schîn worden hie.
daz grîfet hoeret unde seht,
ob ir mir der wârheit jeht.
nu schout ez sunder lougen:
mîn hende, füez und ougen,
daz was an mir verdorben:
daz habt ir mir erworben,
daz ich bin gar wol gesunt.
iuwer herz und ouch der munt
was des volleist unde bot
ze jêsu, dem süezen got;
des sî genâde iu geseit
und sîner drîvaltekeit.>
dô sprach der margrâf zehant
< knâb, uns ist daz wol bekant
daz got tuot allez daz er wil,
ez sî lützel oder vil.
nû stêt ûf, lieber knabe,
und gât balde dort hin abe
in daz schoene templum.
sagt apollen daz er kum
bî dem gewîssagten got:
well er niht tuon durch daz gebot,
mit hôchvart wider muoten,
sô nemt hin die ruoten
und tuot im einen slac dâ mit:
sô muoz er sunder gebit
harte balde zuo uns gân
und getar ez nimmer verlân.>
< daz tuon ich,> sprach daz kleine kint,
< alle die ûf der erde sint
möhten daz niht understân.>
dô sprach der künic dâciân
< knab, an iu lît wunders vil,
daz ir der natûre zil
alsô fruo brechet,
daz ir gêt und sprechet
als ob ir hêtet grâwen loc:
ir sît ez lîht ein abetroc.
wont aver iu iht guotes bî,
ob daz in iuwern hulden sî,
welt ir uns daz wizzen lân?>
dô sprach daz kindel wol getân
< her, ich bin niht ein abetroc.
der den israhêls gezoc
mit fünf brôten spîset,
der selbe mich ouch wîset,
daz ich rede unde gên
und alle sprâche wol verstân.>
daz kindel von dem künige gie.
jene, dise unde die
hêten umb ez grôz gedranc:
hin durch si tet ez den swanc.
man hêt ez für wâr ertreten,
wan daz zuo im was geweten
ein engel, daz im niht geschach,
wan ez durch si alle brach
als ez ein hanif waere.
der knabe wunderbaere
gie nâch des margrâven gebot
in den tempel ze der sunne got.
dô ez die sûl ane sach,
daz kint guotlîche sprach
< apollô, hâst du mich vernomen?
du solt in dirre siule komen
ûf des rîchen keisers sal:
dâ wartent dîn über al
manic krône lieht gevar.
du solt îlen balde dar,
fürder dich in allen wîs:
daz enbiutet dir der markîs,
trîbûn von capadôciâ;
der wartet dîn mit opfer dâ,
dar zuo manic künic hêr:
du solt dich niht sûmen mêr.>
apollô der sweic stille,
wan dar was niht sîn wille.
dô sprach daz kleine kindelîn
< hie enmac kein bite sîn,
apollô: des wart ûf mich;
wan ich beswere rehte dich
bî dem kinde solcher art
daz sunder natûre wart,
daz sibillâ nant der tugende kint,
ob dem der esel und daz rint
âzen beid ir fuoter,
dô ez kom von der muoter.>
von dem wort apoll erschrac
als in ein scharfer donerslac
slüeg ze tûsent stücken.
daz abgot begund sich smücken
in die schoenen siule
als bî dem tag diu iule.
daz abgot alsô lutte,
daz sich der tempel erschutte:
die liute begunden vliehen
und sich von im ziehen.
daz templum sunder liute wart,
wan al eine ritschart,
georjen schrîbaere,
der uns diu starken maere
von im sunderlîche schreip:
anders nieman dâ beleip.
daz abgot sprach zehant
< kint, wer hât dich her gesant?>
ez sprach< daz hât mîn herre.>
daz abgot sprach< wie verre
der künige swert snîdet,
daz ez mich niht mîdet!>
daz kint sluoc mit der ruoten dar.
dô wart balde dâ en var
diu sûl und daz abgot
al nâch des kindes gebot
als ein slite in dem winder.
daz kint gie dar hinder
und treip daz abgot ûf den sal.
dô wart grôz kapfen über al.
der keiser viel die venige dar.
er sprach< nu nemt alle war
wie starke kraft apollô hât,
daz er âne füeze gât.>
dô sprâchen an der stunde
die künige ûz einem munde
daz si dort noch hie
gesâhen solcher wunder nie:
daz wunder umb daz kindelîn,
daz möht niht groezer gesîn;
und daz diu sûl gienge,
und die sô hôhe enpfienge
der künic mit sîner venige
mit aller sîner menige,
und si hêt für einen got,
daz was ir sumelîcher spot.
dô sprach der künic dâciân
< mîn her georî, seht ir stân
die siule wunneclîche?
allersuntäglîche
spricht dar ûz der sunne got.
nu opfert im durch mîn gebot
und dar zuo durch mîne bet,
den der starke mahmet
hât für êre unde prîs.>
dô sprach der süeze markîs
< her, ich tuon ez gerne.
apoll! durch den der sterne
ze wîsunge den künigen schein,
bî anders nieman über ein
wil ich hiut beswern dich,
daz du hie berihtest mich
und uns sagest waz du sîst,
nu du der sunne alsô gîst
ir schîn, daz man dâ von gesiht,
als mîn herre, der keiser, giht.>
hie begund daz abgot ruofen
und in der siule wuofen,
daz rîche und arm ûf dem sal
têten ze der erde val.
ez schrei vil lût< altissimus,
wie hâst du mich entêret sus,
daz du mich hâst verstôzen
mit allen mîn genôzen
von dem himelrîche:
in helle, ûf ertrîche
marterst du uns aver mêr.
wîlen wâr wir engel hêr:
nû heiz wir tiufel unde wiht.
iedoch hab mir mit iu phliht,
swie kranc wir sîn worden:
undr aller hande orden
wirt uns der liute ie ein teil.
des selben wil ich wesen geil.
ez stêt ze helle sô der hof:
er heize künic, bischof,
die müezen uns dienen dâ.
uns bringet dar superbîa
herzogen, grâven, frîen
undr ir danc, marîen;
küster, prîor, appet,
daz wirt dâz uns entlappet.
wir künnen wol gerâten:
ûz allen prelâten
hab wir amptliute dâ.
diz füeget uns suberbiâ.
ouch dienet uns dâ zaller zît
überminne unde gît.
uns dienet vil nâch nieman baz
denne nît unde haz.
in den dritten himel ich var:
dâ nim ich rehte inne war
swaz man von den liuten reit:
ie nâch der gelegenheit,
dâ rihte ich mich denne nâch.
sô ist mir ze der erde gâch,
dâ der priester singet,
daz liut ze banne bringet;
sô stên ich vor der kirchen tür,
als der selbe gêt her für,
zehant des underwind ich mich
und lege an in mîn gerich.
ich füeg den liuten zaller zît
daz maniger jâmerlîche lît
dâ er den lîp verliuset,
und jêsum verkiuset:
sô wirt er mîn geselle,
und füer in ze der helle.
die rede ich ûf si werbe,
daz si von mînem erbe
immer sint gescheiden
mit unzällîchen leiden,
von unserm stuol alsô klâr,
dâ so kurz sint diu jâr.
georî, ich hân dir geseit
von der mîn gelegenheit.
dâ bî solt du gelouben mir
des ich hie swere dir
bi dem mânen, bî der sunne
und bî der koere wunne
und bî dem abgründe,
dar inne ich hân künde,
dâ mich der eltist hitzet;
ich swer bî dem der sitzet
in dem niunden himel oben,
den dîn munt sô hoch kan loben,
und bî dem urteillîchen tage,
dâ sich fröude unde klage
des selben tages zweiet,
daz dich nieman heiet
vor mir wan der alte,
der mich mit gewalte
von dem himelrîche stiez
und sich nâch mir zer erde liez:
ich zerbraech dich alsô kleine
als von dem mülsteine
wirt rocke unde weize;
ich taet dir alsô heize
daz von der elementen art
nie nieman alsô heize wart:
der alte ez allez wendet,
der uns dâ hât geschendet.>
dô sprach der margrâve hêr
< ich gebiute daz du sagest mêr,
und dar zuo daz lâzest sehen,
wie dir ze himel sî geschehen.
hâst du engelischen schîn
von dem kôre cherubîn?
oder ist swarz dîn gevider?
sô bist du von den koeren nider
mit lûcifer gevallen,
sô muost du immer wallen
in dem êwigen fiure,
du trache ungehiure.>
als er die rede vol gesprach,
daz wiht man ûf der siule sach.
daz schrei vil lûte< scharfer got,
daz du alsô dînen spot
ûz mir hie sô rihtest
und mich sô gar entnihtest!
du bist gên mir zornes vol.
jâ bekenne ich dich wol:
du kanst mich sêre pînen,
und wilt den leimînen
mîn hêrstuol behalten.
dâ von wil ich si schalten.
ich bin edel und tiure
von lufte und von fiure:
sô ist der mensch unwerde
gemachet ûz der erde;
wan sô daz weter ane gât,
der mennisch ûf der erde stât:
wan diu ist diu muoter sîn.
al dâ wirt unser adel schîn:
ez enwirt uns nie sô sûre,
wir varen von natûre,
von art, mit hôhem gufte
ze fiure und ze lufte
dâ si mit wazzer kriegent.
sô si zesament vliegent,
dâ wirt ein sô herter stôz,
alsô egeslîche grôz,
sô bitter und sô grimme,
daz dehein stimme
gesagen mac den vollen.
darumb man mich apollen
nennet, daz ich dâ muoz sîn.
daz kumt von der sunne schîn,
diu alles fiures muoter ist,
als man von natûre list.
dâ von heiz ich der sunne got.
si tuot ab niht durch mîn gebot,
wan daz ich heize nâch ir sus.
einer, heizt zodîacus,
der ist ein rat gemâlet:
der selbe niht entwâlet
er ziehe umb daz himelrat
und bring hin wider an ir stat
die sunne ze des jâres zil.
ich künde dir gesagen vil
von den planêten,
waz si krefte hêten,
und von der sternen umbevart,
von ir louft und umb ir art.
ich muoz durch mînen meister sîn
ze sumer dâ der sunne schîn
vihtet gein dem winde:
dâ von varent swinde
die egeslîchen sprîzen
die man ûf erd siht glîzen,
und ein solch gestüppe
dâ für dehein lüppe
ist weder nütze noch frum,
ez vert durch daz centrum
in daz itwaege;
und ob ûf ein ander laege
tûsent berg als lybanus:
dâ hêt ez den rûm sus
ze glîcher wîse durch und durch,
als ûf der erde durch ein furch.
mit dem weter var ich:
an den liuten rich ich mich;
wan ich daz weter füere
dâ ez den menschen rüere:
der ist al zehant tôt,
und muoz lîden grôze nôt.
nu brüeve rehte, georîs:
ich hân dir in allen wîs
mîns gevertes verjehen.
dar zuo lâz ich mich dich sehen.
dîn got hât mich geschaffen
als einen huntaffen,
wan des einen: ich hân vlüge,
dâ mit ervliug ich manige vlüge.
wil du dîn opfer bringen
mir, sô wil ich dingen
daz du mich habst für einen got;
und leiste ein jâr mîn gebot:
ich füeg dir hôhe minne.
ez ist kein küniginne
ich trû si wol erwerben dir.
daz solt du gelouben mir.
ich füeg dir êren alsô vil
als du selbe wünschen wil.
opfer mir, ritter klâr;
ich mach dir dise rede wâr.>
dô sprach der grâve ûz palastîn
< ich bringe dir daz opfer mîn.
dar zuo lâz ich schouwen
die keiserîn mîn frouwen,
und den keiser ouch dar zuo,
waz ich hiute mit dir tuo,
und dise künig übr al den rinc.>
einen guldîn pfenninc
nam er ûz dem biutel sîn
( ich enweiz wer in legt dar în).
sâ gie er gên der sûl.
er sprach< du verschamter gûl,
êrlôsez trügevaz!
wan dîn got hie vor vergaz
dâ von: du bist ein âgez gotes,
ein widerwarte sîns gebotes.
du wiht ungehiure,
vervluochte krêatiure,
var in daz verworhte hol,
daz ist der verworhten vol.>
als er die rede vol gesprach,
daz wiht die sûl gar zebrach
mêr denn ze tûsent stücken.
ez begunde sich dâ tücken
heime in sîn künde,
in daz abgründe.
hie wart in dem wîten sal
starc gebrähte, grôzer schal.
des wart der keiser schamrôt.
ein stille er dar nâch gebôt.
< iu, herren, sî gekleit
daz mit solcher kunterfeit
der markîs mit mir umbe gât,
und hie vor dem rîche stât
und giht er sî ein kristen.
mit sînen trügelisten
hât er apollen vertriben,
und ist an sîner stat beliben
ein abgot, ein hellewiht,
des er mir ze gote giht,
als ir alle habt gesehen.>
< wir müezen zwâre eines jehen,>
sprâchen an der stunde
die künig ûz einem munde,
< und ist daz wâr des daz wiht
von im selben hie vergiht,
sô ist ez niht von zouber;
sô ist apollô touber
denn jêsus von nazarêt,
der in dem gestirne stêt
selpwahsen prophête,
der niht vaters hête.
ir entweder hab wir niht für got.>
< nû sult ir leisten mîn gebot,>
sprach der künic dâciân,
< ir sult alle her gân
und lobt, swaz ir von im seht,
daz ir im iht nâch jeht.
lât in iuch niht verkêren
bî küniclîchen êren.>
diz lobten si dem künige dâ.
allexandrînâ,
diu stuont ûf unde sprach
< sît man in dem gestirne sach
jêsum von nazarêt,
daz er dâ selpwahsen stêt:
wer was sîn schepfaere dô?
sô ist ez alphâ et ô,
ân angenge, sunder ende,
und hât in sîner hende
alliu dinc beslozzen,
und hât niht genozzen
ân fênix al eine,
reiner denne reine,
wol fruoter denne fruot,
verre bezzer denne guot,
aller tugende ursprinc,
saeliger denne saelic dinc,
daz aller saeligist ie wart,
ein stein edel übr alle art.>
dô sprach der künic dâciân
< sagt, frouwe, welt ir hân
jêsum für einen got?
sô welt ir laster unde spot
ûz iu selben machen,
iuwer hôch geslähte swachen.>
er begund die künigin strâfen
und schrei vil lûte< wâfen!
wê dir, valscher markîs,
daz du mir mîn hôhen prîs
sô tiefe nu wilt neigen.
des muost du von mir veigen:
ich tuon bî namen dir den tôt;
und müezt ir einen mânôt,
keiserinne, ân mich ligen.
ich getrû wol an gesigen
dem valschen zoubaere.
wê der leiden maere,
wê êren unde lîbes,
owê mîns lieben wîbes.
sol ich dich sus verliesen,
durch jêsum verkiesen:
wan ich benim dir den lîp;
sô weiz ich niender kein wîp
die ich an dîner stat neme,
diu mînen hôhen namen zeme.
daz rich ich an dir, markîs,
sô mir êre unde prîs.> wie man sand - gorgen auf daz rad saczt
der künic gebôt unde bat
daz man in vlaehte in ein rat
in siben lüppigiu swert.
er sprach< dâ muoz der degen wert
schrîen unde wuofen,
an sînen got ruofen,
den man heizet jêsum.
der moht im selben kein frum
iedoch hinz der marter sîn:
daz wirt ouch hiut an georjen schîn.>
sîn marschalc wâpent sich sâ
mit siben rittern dâ.
si gebuten georjen mit in gân.
daz wart al zehant getân.
hie mit kom er ze dem rade.
dâ lac ein starc michel lade:
dâ solte man dem werden mit
zebrechen âder unde lit.
der margrâf viel an diu knie.
er sprach< herre got, ich hân hie
keinen friunt wan dîn eines:
ich ger ouch mê deheines
ze helfe an dirre zît,
sît diu kraft an dir lît,
die uns davît machte kunt:
dixit et facta sunt;
biz du gesprechest daz wort,
êz an der buochstaben ort
kum, daz ez sî geschehen.
himelkünic, ich wil jehen
în mîner bîht ûf mînen eit:
swaz ich noch strîte ie gestreit
durch dîn gotlîch êre,
daz ich der widerkêre
vor zageheit nie gedâhte,
wan daz ich immer gâhte
hin, dâ ich die vînde sach.
fuoct mir daz iender ungemach,
wie wênc mich des gên dir verdrôz.
ez wart nie sturmschar sô grôz,
ich strebet immer dâ hin durch,
ez waer eben oder furch,
durch dich schouwen den plân,
wier anderhalben waer getân.
enkalt sîn ie kein sarrazîn,
daz er mit tôde lite pîn,
des solt du mich geniezen lân,
daz ich müez an dir bestân.
altissimus, keiser hêr,
ich gich in mîner bîhte mêr
der schulde, diu mir ist ze grôz.
neit ich keinen mîn genôz, -
niuwer durch sîn werdekeit
umb anderz ich mit im niht streit, -
twanc mich iender hôher muot,
brâht swert durch helm ie daz bluot,
kleit sich mit sprîze ie der luft,
geschach daz ie durch keinen guft
daz würde dürkel schildes rant,
brâht solche tjoste ie mîn hant
daz grüener wase würde rôt
und al zehant koeme der tôt,
kom ich mit hurt ie sô gevarn:
daz solt du niht der sêle sparn,
sît diu marter vor mir lît
diu mir hie râche gît.
entlîp mir keiner marter niht:
ich enruoch wie wê mir geschiht,
daz ot ich an dir bestê;
sô aht ich niht und ist mir wê:
des sol mich niht gein dir beviln.>
hie mit nâmen si den diln
und zestiezen im übr ein
rücke, arme unde bein.
dar nâch huobens in dâ ouf,
und sprâchen< waz hilft in der touf
und jêsus, marîen kint:
diu zwei al ze lange sint.
koemens iu, des waer iu nôt:
iuwer puneiz zilt ûf den tôt,
den ir tuot ze dem rade.
iu waere niht gewesen schade,
waert ir dem künic dâciân
hiut gewesen undertân.>
vil balde si dô gâhten
daz si den werden vlâhten
zwischen diu siben swert,
als sîn der keiser hêt gegert.
daz rat was mit listen
gemachet ûf die kristen:
als man ez immer ane liez,
her und dar ez vaste stiez
reht alsam ein wintsprût.
dar inne lac der gotes trût.
swederhalp der wint wât,
dar nâch daz rat umbe drât.
ob in diu swert vermiten,
oder deheinez in gesniten?
jâ, für wâr, alle siben.
dar nâch begund diu erde biben,
und diu wolken ûf gân,
diu sunne ouch ir schîn verlân.
hie bruoft der markîs an der stet
waz wunders got durch in tet.
in semfter lût ze got er schrei
< vater, herre, elî elei!
sus ruoftest du dîn vater ane:
des selben ruofes ich dich mane,
daz ich dîn iht verlougen,
durch alliu diu tougen
diu du ie begienge.
ich man dich daz du hienge
zwischen zwein dieben.
der ein begund dir lieben:
biz er gesprach driu wort,
dô gaeb du im dîn rîche dort
und zeigst im dînes vater sal
und dîn engel über al.
du gaeb im väterlîchen trôst.
als hilf mir daz ich werd erlôst.>
als er daz wort vol gesprach,
einen engel er gâhen sach
gein im, der gruozte in zehant.
< got hât mich her zuo dir gesant.
der enbiut dir wâre sigenumft,
und daz sich von dîner kumft
fröut allez himelischez her.
jâ fröut sich gein dir sunder wer
er selbe und diu muoter sîn.
liebe friunt ûz palastîn,
du hôher marteraere,
ich sag dir liebiu maere:
die engel suln dich kroenen.
jâ mac man michel doenen
ie zuo von dir hoeren
in den zehen koeren.
die lobent got wider strît
der êren, diu an dir lît.
si lobent ouch die stunde
daz er dîn ie begunde.
ouch enbiutet dir der süeze got
( des bin ich von im wârer bot):
swer dich dirre marter mane,
bî disem gebet ruofe ane,
den wil er durch dich gewern
swes du hin zuo im wilt gern.>
georî, süezer herre,
nu man ich dich vil verre:
sît dir daz got enbôt
daz er angest unde nôt
durch dich welle wenden
und dar enkegen senden
saelden unde fröuden vil
swem du in der werlde wil:
lâ dir enpfolhen sîn
den herzogn und die herzogîn.
< du solt hie sprechen gotes wort,
der gît dir sîn rîche dort.>
er seit got und dem engel danc.
nu hêt daz rat sînen swanc,
daz ez den müete der ez sach:
brüeft, wie wê dem geschach
der enmitten drinne lac.
hie mit ende hêt der tac
nâch sînem sit, und kom diu naht.
der helt hêt verlorn sîn maht:
zehant er dar nâch entslief.
swie bald daz rat umbe lief,
und swie grôz was sîn galm:
er lac als in einem twalm.
swie sêr daz rat wuotte,
ein engel sîn doch huotte,
daz im leides niht enwar.
der keiser hiez sehen dar:
dô kômen im diu maere
daz er verscheiden waere.
des morgens, dô der tac erschein,
dô wart der keiser des enein,
daz die künige koemen wider
dâ man den margrâven nider
lieze ze der erde,
daz man in in hôhem werde
bestatte nâch der fürsten sit.
dâ solte man in êren mit.
die künige kômen alle dâ
und giengen mit dem keiser sâ:
dennoch der margrâve slief.
über in man vil gâhes swief
ein rîchez deckelachen.
hie mit begund er wachen.
er sach ûf und sprach sus.
< hôher künic altissimus
in dem niunden himel oben,
ich kan dich, herre, niht volloben
nâch dîner wird envollen.
warumb? daz ich apollen,
dem abgot, hân an gesigt,
daz mir mêr fröude wigt
denn daz ich worden bin gesunt,
und was von siben swerten wunt
und in ein rat geseilet:
des bin ich gar geheilet.>
ez gie nâch dem keiser sâ
diu künigin allexandrînâ.
ir gestüele hiez si mit ir tragen.
si gruozt die künige wol behagen,
und dar zuo den markîs.
si sprach< gewunnet ir ie hôhen prîs,
gesâzt ir werdiclîche ie:
des ist wol vergezzen hie;
ze millên ûf iuwerm palas,
dâ manic krône vor iu was,
die iuwer gerten zeinem vogt.
grôz krancheit hie ob iu brogt.>
dô sprach der fürste reine
< frou, ez ist ze kleine
daz ich lîde hie durch got:
in des keisers gebot
muoz ich ûf disem rade ligen:
ich trû ze jungest doch gesigen.>
dô sprach der künic dâciân
< von wem welt ir den lîp hân,
oder dises wunders jehen,
daz an iu hie ist geschehen?>
dô sprach der margrâf zehant
< den tuon ich iu bekant,
wer mir half und wer mich nert,
wer er ist und wie ez umb in vert.
den selbn gebar nie man noch wîp,
und hât doch sêle unde lîp.
ez ist niht, den hie vor
nâbuchôdonôsor
ane bette für ein kalp:
er ist himelsippe vaterhalp,
muoterhalp von erde hie.
ich wil iuch bescheiden wie.
von dem vater wart ein wort
von himel gesant: er bleip dort.
daz wort ûf erd zer magt sich lie;
den sun si von dem wort enpfie.
dannoch was der vater doben:
den begunden sîne engel loben
ze glîcher wîse alsam ê.
daz frühtic wort hiez avê,
daz brâhte drî genende.
der sun hât in der hende
alliu dinc belochen,
die helle gar zebrochen,
die himel al erliuhtet,
daz ertrîch erfiuhtet,
daz ez manigen sâmen birt,
der der werlt ze nutze wirt.
ouch tuot mêr noch sîn kraft
würze, boume ouch, gesaft:
swaz in luft, in wazzer vert,
sîn kraft daz allez nert;
ez loufe, krieche oder gê
ûf bû odr in dem wilden sê,
sîn kraft daz allez weidet;
heide und walt er kleidet
mit sehser hande varwe schîn;
er tuot singen diu vogelîn
in maniger hande stimme.
er ist den valschen grimme,
und dâ bî den guoten guot:
die macht er edel unde fruot.
er gît mêr denn man künne gern,
und kan vil gâhes des gewern
mit rîcher prêsente.
diu vier elemente
bewart er mit den vieren,
mit vier kleinen tieren:
den gît er ie den genist
als ez von natûre ist.
dâ mit bewaret er diu dinc.
wazzers lebt der haerinc;
ouch spîset sich daz ander
mit fiure, salamander;
talpâ sich der erde nert:
zaller zît er drinne vert;
gamâleôn des luftes lebt,
der siben mîl ob erde swebt.
diu elemente er spîset,
daz gestirn er allez wîset:
in sînem zirk ez umbe gât,
durch in ez louft unde stât.
die himel er hât besezzen,
und ir hoehe ouch gemezzen,
dar zuo daz abgründe nider,
die wîte her unde wider,
die lenge und die breite:
daz hât sîn antreite
ervahtet biz an den grunt.
er geschuof der erde ein punt:
daz heizet ouch ir centrum.
gegen dem firmamentum
ez von natûre strebt.
daz ertrîch dar an klebt
als îsen an dem magnêt.
in mitten ez dar inne stêt:
als vast diu erde swaeret nider,
als sêr ziuht ez ze berge wider
und habt sich an daz ärzet,
dâ mit ez ist gehärzet,
daz ez niender wenket,
hin noch her sich lenket.
iedoch schütet ez mit sîner kraft
der himelkünic als einen schaft:
da erzeigt er sîne sterke an,
und daz er kan daz nieman kan.
steine, würze unde krût
underscheit der engel trût;
als tuot er doene unde wort,
von hell unz an des himels ort:
die tiefen schrîent all « owê; »
die hoehsten singent « avê
marîa, süeze gimme; »
sô ist der erde stimme
ouch verwandelîche hie.
dise frô, sô trûrent die,
dise weinent, dise lachent,
die slâfent, dise wachent.
ze himel, ze helle slaeft man niht.
die einn hânt vinster, dandern lieht.
die engel lûte singent:
der maget lop si bringent.
hinz der gât alsô unser lût.
« gotes gemähel unde trût,
gotes muoter und ouch kint,
alle die noch lebendic sint,
ûz den bist du gefrîet,
so hôch gebenedîet.
ûf gênder morgenrôt,
für den êwigen tôt
bist du, frouwe, ein hamît.
waz genâde an dir lît! »
her keiser, ich hân iu gesaget
daz komen ist von der maget
der hoehste der ze himel ist,
und der dâ gît genist
aller krêatiure,
gehiur und ungehiure.
alsô grôz ist sîn gewalt:
waer daz griez gar gezalt,
daz bî allen wazzern lît,
und waer daz allez pirmît,
und ie dar zuo waere
ein stern ein schrîbaere:
die möhten von der gotes kraft
noch von sîner geschaft
und wie ez in dem himel sî
und wer dem keiser wone bî,
wie fiures zirke umb in gât
und waz der antlütze hât,
wie schoene sî diu künigîn.
die dâ lobent cherubîn
und ander koere über al.
wie schoene sî des himels sal: -
diu himelischen wunder
kan nieman besunder
volahten noch geschrîben;
dâ von lâz ichz belîben.
er heizt von himel altissimus,
und von der erde jêsus:
swer in minnt, der ist genesen
und sol bî im hân daz wesen.>
dô sprach der künic dâciân
< ich kan mich rehte niht verstân
dirre wilden maere
von dem zouberaere,
den die gelêrten wîssagen
sâhen lange vor den tagen
ê er ie würde geborn.
er muost in galilê den dorn
tragen für ein krône,
er muoste tragen schône
ûf sînem rücke ein starkez bloch:
dran begunde man in henken doch
zwischen zwêne diebe.
ey, nu brüeve, liebe:
solt ich den hân für einen got,
daz müest wol sîn der liute spot.
ich lougen niht: ez ist wâr,
jêsum truoc ein maget klâr:
daz geschach durch ein wunder,
daz er al ein besunder
sunder natûre wart.
von der selben wilden art
tuot er daz zouber hiute:
darumb suln in die liute
niht für einen got hân
und im niht wesen undertân.
die wîssagen jâhen
daz si jêsum sâhen
zwischen zwein vihen ligen:
mit im trû ich niht gesigen.
er kom ze swachlîche
ûf daz ertrîche.
er solt her abe sîn gevarn
mit sînen geflorierten scharn,
mit manigem liehten engel klâr,
sô saeh man wol daz gar wâr
waer sîn kraft und sîn maht,
und daz er schiede tac und naht;
er solte hêrlîche
sîn komen in disiu rîche:
daz waere gelîch der wârheit.
kleiniu bluot kleine treit,
ez milvet steine grôziu brunst,
grôziu wazzer, wîte runst.>
dô sprach der margrâf zehant
< ich tuon iu allen daz bekant,
daz ich iuch überrede hie.
daz hoeren jene, dise und die.
iu ist daz allen wol bekant,
daz man brante alliu lant
mit einem solhem fiure
als grôz als ein siure,
daz vieng man an ein zunder.
als wart al ein besunder
diu maget vil gehiure
mit des heiligen geistes fiure
enpfenget und enzündet,
do in ir der engel kündet.
er quicket âvê, daz wort,
daz dâ von hie unde dort
grôz gewalt wuochs über al,
von helle ûf erde in himels sal.
diu rôse ist in dem touwe
ein liehte anschouwe,
swenn si entsliuzt der sunne schîn
ir vil süezez kamerlîn;
dar zuo smecket si vil wol:
ir stam der ist dorne vol,
ir obez ist boese, daz si birt;
ein swache hiefe dar ûz wirt.
da enkegen hât korn unde wîn
an bluote vil kranken schîn,
und ist iedoch von solher art
daz nie niht sô süezes wart
des ûz der erde springet
und gên dem lufte dringet.
von dem bluote werdent driu,
diu wil ich nennen iu.
si berent brôt unde wîn,
daz niht bezzers möhte sîn.
dar ûz daz gotes bluot;
daz ist bezzer denne guot,
der sîn ze rehte bekort,
daz ist der êwige hort.
kornes, wînes blüete
kumt mit diemüete.
als blüet ûf erd daz wünschelrîs,
des himels löu in lambes wîs.
altissimus der krippeknabe
kom uns mit senfte her abe,
daz gewîssagt himelkint:
ob im az esel unde rint.
der kint in diemüete
als wîn, korn blüete
und wol ervollet hête
daz der prophête
von im gesprochen hêt dâ vor,
und kom durch ezechjêls tor,
und nâch der wîssag blüete,
und in diu marter müete:
sâ er dô die helle brach,
dâ grôziu fröude von geschach.
dô fuor er küniclîche
in sînes vater rîche.
da enpfienc man in vil schône
zeinem patrône,
ze künic und ze keiser dô
und wâren sîn ze sehen frô.
herre künic dâciân,
nu hân ich iu kunt getân
daz diu hôchvart sîget
und diu diemuot stîget.
der mir gestêt, der ist genesen
und sol ze himel hân daz wesen.
die mir hie welln gestên,
die suln zuo ein ander gên
und recken die hende ouf:
den kumt von himel sâ der touf.>
hie mit giengen si zesamen
und gerten sîn in gotes namen.
der wâren zwelf tûsent dâ,
und wurden ouch getoufet sâ
mit des himels touwe dô;
des si sît wurden frô,
und dâ liten grôze nôt;
wan der keiser sâ gebôt
daz man si slüege sam diu swîn
mit axen: daz muoste sîn.
der markîs spranc ab dem rade.
< all die ich ze himel lade,>
sprach er,< die hie ligen tôt,
und vrîe si vor aller nôt.>
diu manslahte was sô grôz,
daz dâ von bluotes vlôz,
ez hêt ein mülrat getriben.
daz wart sâ an geschriben
von ritschart an ein buoch.
darumbe tet vil manigen vluoch
diu keiserin dem keiser.
ez was worden heiser
ir wîplîche stimme.
si rief in zornes grimme
< owê leides des ich sihe,
daz man diu liute als ein vihe
martert unde mürdert,
und sô zem tôde fürdert
sô manigen waetlîchen lîp,
beide man unde wîp,
emerâl und amazûr.
und waern ez allez gebûr,
daz hie liutes ist erslagen,
ich möht si nimmer verklagen:
dennoch waere ir ze vil.
darumb ich nimmer komen wil
an des keisers bette.
ez muoz werden wette
zwischn uns der friuntschefte.>
mit getriulîcher krefte
si begund in sêre strâfen,
über in schrei si wâfen.
in ir leide si dô sprach
< owê daz ich iuch ie gesach.
wê daz ir ie wurt geborn:
sêl und lîp habt ir verlorn.
nu seht ir doch diu wunder
diu got all besunder
durch den margrâven tet:
der ist nu an dirre stet
ûz dem rat gesprungen,
und ist im wol gelungen:
sîne wunden die sint heil
âne mâsen, sunder meil;
ouch hât er iuch überreit
mit der ganzen wârheit.
dâ kêret ir iuch lützel an,
ir winnender hundes zan.
ir ungetoufter mordes guft,
von iu entwindet sich der luft
daz er zer erde niht engât
und von iu widerkêre hât.
ir senefrîcher biterolf,
ir tuot alsam der wolf,
der sprichet « lamp, » swaz ieman tuot;
alsô stêt ouch iuwer muot:
diu red ist üppec,
und iuwer zunge lüppec:
dâ waet von der gaehe tôt
und wähset nôt über nôt,
êwiger helleval.
aller grüene derresal,
vaeric als der slange,
unheiles wâre zange,
gellic als diu vipper,
lûcifers kipper
und dar zuo sîn scherge,
ir abgründes verge,
ir tarandes rücke,
valsche hellebrücke
ungetriuwes râtes,
valscher pilâtes,
driaces houbet unde zagel.
ir sît der getouften hagel,
der ungetriuwen schermschilt.
deheiner freise iuch bevilt,
mordic als herôdes.
ir sît des êwigen tôdes.
ich aht iuch ze gelîcher wîs
ze dem wurme aspîs
und ze dem basiliscus.
der art ist beider sampt sus:
der einen smeckt, den andern siht,
der enweders mac genesen niht.
ir jûdas, ir phâraô:
jâ geschiht iu alsô
als ouch geschach den beiden.
iuch beginnet zuo in kleiden
apoll in drîer hande wât,
diu iu immer wol an stât;
von dem fuoz unz an den gebel
in fiure, beche unde swebel:
dâ müezt ir ûz und innen
immer inne brinnen;
iu gelingt als in gelanc.>
vil gâhes er dô ûf spranc:
wan im sô leide nie geschach;
die krône er ir abe brach,
er wolte si ertôtet hân.
daz begunnen die künig understân.
mit fuoge nâmens in her dan.
er sprach< ach, ich fröuden armer man,
daz ich ie wart geborn!
wie hân ich êr und wîp verlorn!
wê der leiden maere
daz mir der zouberaere
mîn wîp sô hât verkêret
und mich alsô gunêret!
wê daz der tac ie betaget
daz ûz galilê diu maget
den zouberaere ie gebar,
von dem ich her unde dar
leides hân alsô vil
daz ichs niender weiz endes zil.
daz wil ich rechen bî namen,
daz sichs diu keiserin muoz schamen.>
sâ hiez er gâhen
die heilgen frouwen vâhen,
und balde dar zuo rüsten,
daz man si bî den brüsten
ûf solde henken.
er sprach< si kan wenken
wîplîcher triuwen.
daz muoz si hiut geriuwen.>
hie fuorte man die künigin
von dem künige balde hin.
bî den brüsten hienc man sie:
daz kund erwenden nieman hie.
diu künigin bî den brüsten hienc,
die rede si sus ane vienc.
< got herre, listmachaere,
du ie und ie waere
und immer bist ân ende,
dînen trôst mir sende,
daz ich mich iht verkêre,
durch die grôzen êre,
daz sich dir biegent alliu knie
ze himel ze hell ûf erde hie
und alle zungen lobes jehent
und ouch die reinen mägde sehent.
gewîssagt kint ûz israhêl,
ich bevilh dir hiute mîne sêl,
daz si dich dâ müeze sehen
dâ dir die engel lobes jehen.
blüende gerte von jessê,
gedenke daz mir sî vil wê:
dâ wil ich doch niht ahten ouf,
sît mir worden ist der touf.
swer des toufes niht enhât,
des mac nimmer werden rât.
dâ sult ir all gedenken an,
ez sî wîp oder man,
und wizzet daz diu heidenschaft
ze himel hât kleine kraft:
wan dâ enkumts ot nimmer hin.
gedenket alle, habt ir sin,
durch iuwer heil, durch mîne bet:
ez sprach der valsche mahmet,
dô er an sînem tôde lac
und des lebens sich verwac,
dô man in frâgte maere
wiez geschaffen waere
umb juden kristen heiden,
des solt er si bescheiden;
swie ez waer des tiuvels mort,
alsô was sîn jüngstez wort:
« mit wazzer muoz man genesen;
anders mac ez nimmer wesen. »
dâ meinet er den reinen touf,
dâ der tugent kint în slouf;
ich mein den himelischen degen,
der alliu dinc kan rehte wegen.>
diu künigin ûz ze himel sach,
mit süezer güete si dô sprach
< ey touft iuch, edeln heiden.
ich muoz von iu scheiden.
enruocht waz iu der keiser tuo:
hie enzwischn und morgen fruo
bereit ich iu die wirtschaft
diu von der toufe hât die kraft
daz si mit fröuden immer wert;
wan diz leben ist kûm ein vert.>
hie tuot uns diu schrift kunt:
sich touft an der selben stunt
sehs tûsent und zwei hundert.
wan mich des immer wundert,
wer in den touf bereitte dâ.
ein nebel viel ûf si sâ:
dar zuo sprach der palastîn
diu wort, diu dâ solden sîn,
diu zuo der toufe hôrten,
die heidenschaft zerstôrten.
der keiser hiez si vâhen,
stechen, slahen, hâhen,
sieden, brâten, roesten,
die besten ze den boesten.
dar nâch schrei er lûte sâ
< ey allexandrînâ,
daz du ie geboren würde!
sô schädelîche bürde
wart von muoter nie getragen.
ja beginnet man dîn kunter sagen
her von oriente
unz hin an occidente,
in den rîchen her und dâ,
als von der künigin helenâ,
der valschen kriechinne,
diu êre unde minne
ir werden man enpfuorte,
dâ von die erde ruorte
manc güsse von bluote grôz
diz wil werden werden jens genôz;
sô muoz man immer mêre sagen
den valsch den du gên mir kanst tragen,
daz du apollen wilt verliesen,
und jêsum erkiesen
für einen gwaltigen got;
daz mac wol sîn der werlde spot.
jêsus muost daz kriuze tragen,
dar an er selbe wart geslagen.
wan man in dar an tôtte;
mit gwalt man in des nôtte:
gewalts moht er niht abe stân.
solt ich den für einen got hân,
daz waeren kranke sinne.>
dô sprach diu küneginne
< nu sag mir, keiser, sunder spot:
lebt ieman der âne got
driu dinc müge geben:
lîp, sêle unde leben?>
dô sprach der keiser sâ zehant
< mir ist daz von der schrift bekant,
daz der gote siben sint
und ieglîcher underbint
mit sîner kraft sunder hât.
ich sag dir wiez darumbe stât.
der planêten der sint siben,
und stêt von in dâ geschriben
daz si aller geschaft
von natûre gebent kraft.
ieglîches sternen pfligt ein got,
der tuot und laet durch sîn gebot.
dem himel si widerstrebent,
dem menschen si daz leben gebent:
daz muoz leben nâch ir art
als ie diu lûne hât die vart.
ich hân sîn fürbaz niht gelesen,
wie ez anders möhte wesen.>
dô sprach diu süeze künigin
< alle die nu haben sin,
die brüeven rehte waz ich sage.
ob ieman hiut bî disem tage
uns seite - daz daz würde wâr, -
daz geschaehe über drîzic jâr:
wolt ir dem gelouben iht?>
< jâ, ich hêt mit im die pfliht,>
sprach der künic,< des muoz ich jehen.>
< herre, sô ist ez geschehen,>
sprach diu küniginne sâ.
< jâ vindet man geschriben dâ
in dem buoch jeremîas,
der vor manigem jâre was,
vor dem kint ûz israhêl.
er sprach « der lîp unde sêl
uns gît, und dar zuo daz leben,
der wirt ze dem tôde gegeben:
als ein ungemeilet lämbelîn
tuot er niht ûf den munt sîn. »
ich hân an disen stunden
den wâren heilant funden,
der prophêten tugentkint,
des diu rîche alliu sint;
wan die sâhen in für wâr
vor sîner gbürte tûsent jâr.
über ein kum ich von im niht,
swie wê mir von im geschiht.
der marter sol mich durch in zemen.>
der keiser hiez si abe nemen
und hiez die brüste ir snîden abe.
grôz was sîn ungehabe.
er schrei vil lûte< wâfenô!
apollô her, wie tuost du sô,
der sunne got von arte hêr!
bedenke mînes herzen sêr.
ach, ich fröuden armer man,
daz ich daz leben ie gewan!
dâ sehen mîne gote zuo:
ich bin entêret al ze fruo;
des wolt apoll mir gunnen.>
er viel hin unversunnen.
der markîs nam die keiserîn
und druht si an den lîp sîn.
er sprach< ey heilge frouwe,
fröu dich der anschouwe,
die du in dem himel hâst,
sô du frôlîchen stâst
vor der tugende kinde.
sîn klâr hofgesinde
empfâht dich alsô schône.
dâ sihest ûf dem trône
all der engel frouwen;
die maht du gerne schouwen.
enruoch waz dir der keiser tuo:
darumbe gêt dir fröude zuo.
ahte niht waz dir geschehe:
dîner klâren ougen sehe
beginnet dir noch hiute spehen
des du ze fröuden wol maht jehen.>
diu künigin wart der maere frô.
si begund dem helde nîgen dô.
daz bluot ir von den brüsten vlôz,
daz ez ir kleider gar begôz.
der markîs ûf ze himel sach.
ob den brüsten er dô sprach
< du solt nimmer bluoten.
ich beswer dich bî der ruoten
die moyses in daz mer sluoc,
diu in mit heil dâ durch truoc:
als müezest du werden heil,
heilic frouwe, sunder meil.>
von dem wort der jungen
sâ die brüste entsprungen,
der süezen und der klâren,
als si von zwelf jâren
waern gewahsen, und niht mê;
und was heil reht als ê.
hie stuont mîn frou, diu keiserîn,
als ein mûzersprinzelîn,
sô ez in vollem kropfe stât
und niht hungers mâle hât,
und eben wol geslihtet.
von ir schoene waer berihtet
drîzic lande frouwen:
des sult ir wol getrouwen.
diz wunder sach der keiser an,
und dar zuo manc hôher man.
die sprâchen an der stunde
alle ûz einem munde
< ez ist von zouber geschehen.>
des begund der keiser ouch jehen,
und sprach al zehant dâ
< ey allexandrînâ,
keiserinne hôchgeborn,
sol ich dich nu hân verlorn
durch jêsum von nazarêt
umb anders niht wan daz er stêt
in dem gestirn, der maget kint?
suln nu alle die der sint
dâ von im undertân wesen?
der buoche hân ich niht gelesen.
dâ für ich in hête,
daz er ein prophête
waer muoterhalp ûz israhêl:
daz er lîp unde sêl
geschüefe, des enmac niht sîn.
die der planêten schîn
mit ir starken loufte pflegent
und elliu dinc ze rehte wegent
und sie ouch underscheident,
heid und boume kleident:
allen dingen gebent si kraft,
alle würze sint von in gesaft,
allez daz ûf der erde lebt
odr in dem wilden wâge swebt,
dem gebent si wîlsaelde
und formentz mit gemaelde.
si widerstênt dem himel klâr.
sô riht diu sunne daz jâr:
als si hât von erde vluht,
des ersweret alliu fruht
und wirt trûric und unfrô.
sô waltet saturnô
der kalten, bitterlîchen zît,
diu niht hügender fröude gît.
vênus pfligt der minne
mit fiuwerrîchem sinne.
diu lûnâ der unstaete pfligt,
dar an daz groeste wandel ligt.
der sternen sint dennoch drî.
die sint sô starker krefte frî,
und hânt doch manigen wilden ganc.
daz waer ze sagen al ze lanc,
wan daz sîn walt apollô gar.
des nim du an der sunne war,
wie diu die werlt erliuhtet.
swaz daz wazzer fiuhtet
und saturnus heltet,
diu sunn die mâze heltet,
daz diu erd die fruht birt,
diu über al geliebet wirt.
der sunne tugent ist manicvalt:
der hât apollô gar gewalt.
sît diu sunne, der planêt,
in der hoehsten wirde stêt,
sô muoz apoll der hoehste sîn:
da gedenke an, frou künigîn,
und hab in ouch zem hoehsten got;
tuo und lâ durch sîn gebot:
der maget kint, jêsum,
der mac dir niht wesen frum.>
dô sprach diu keiserin zehant
< die zwêne got sint mir bekant.
ich wil dir des für wâr jehen:
ich hân si beide gesehen.
apolln ich ûf der siule sach,
des vil manic zunge jach
daz si nie krêatiure
gesaehen ungehiure.
dô er ûf der siule saz,
zeinem affen ich in maz,
wan daz er hête einen zagel.
georius was dâ sîn hagel.
der schuof daz diu sûl brast
und im entran der himel gast
in die helle, dâ er nu ist wirt,
den elliu tugent gar verbirt.
dâ sach ich ouch der maget kint,
des diu rîche alliu sint,
und daz den himel an liez
und daz die planêten hiez
daz si an louf im widerstân,
daz er sül die mâze gân
an sînem zirke an loufte.
dô mich der markîs toufte,
do erschein mir got alsô klâr,
daz ich brüeve wol für wâr:
ob der sunne waeren siben,
von der wunder ist geschriben,
die hêten niht sô liehten schîn.
daz mac der wâre got wol sîn.
er ist ez rehte sunder wân.
ein lamp, daz kriuz hêt in den klân,
daz sach ich, und den lewen starc:
der enwederz sich vor mir enbarc.
daz lieht, der löu, daz lämblelîn,
diu müezen mir ein got sîn,
der elliu dinc geschaffen hât,
er einer, doch diu trinitât.
pfî apollô, boese wiht,
du schaffest an mir hie niht.
her keiser, iu sî widerseit;
und habt daz ûf mînen eit
daz wir uns müezen scheiden:
kristen unde heiden
mac nicht bî ein ander sîn.
her keiser, nemt diz vingerlîn,
daz was unser mahelschaz,
der sazt der ê den êrsten saz.
nemt hin die krôn und iuwer lant:
daz gib ich ûf mit mîner hant,
dar zuo stete, bürge vil,
der ich niht mê haben wil.>
dô der keiser erhôrte daz,
dô wurden im die ougen naz,
daz si den kriec sô vaste hielt
und der niuwen ê wielt.
er sprach< nu hoert, ir herren.
nâhen unde verren
mügen disiu maere geschellen
und sô ze schaden hellen,
daz ein zweiunge wirt,
der uns vil lîht her nâch geswirt;
wan swaz die hôhen ane gânt,
die nidern in des bî gestânt.
dar nâch râtet swaz ir welt,
sît ich dem schaden bin geselt,
des unser gote laster hânt,
daz si daz niht understânt.>
dô rietens an der stunde
gelîch ûz einem munde,
er solt die künigin toeten:
er möht si niht genoeten
daz sie waer ein heidenin.
dô hiez er si füeren hin.
er begund vor leide wüeten.
< ir sult ir sêre hüeten,
dazs iu iht entrinne;
daz si mit zoubers sinne
iht hin füer der markîs,
als von troye pârîs
helenam von kriechen tet.>
sâ an der selben stet
sprungen ritter, knappen dar
und nâmn der keiserinne war.
er sprach< nu bringt ir houbet wider.>
weder ê noch sider
gefriescht ir nie von liutes site,
der sich sô sêre undersnite.
trûric was des keisers lîp:
sich fröut diu keiserin, sîn wîp.
hie velschet sich daz alte wort,
daz wart missemeilic dort,
daz ein man und sîn wîp
solden haben einen lîp.
ir fröude und sîn herzeleit
gelîcher wîs ze samen sneit
und kund sich rehte machen
als ein rôt scharlachen
ze einem gelwen fritschâl.
diu künigin klâr lieht gemâl
diu was nâch der rôsen var:
sô brüeve ich den keiser dar
ze der gelwen schôten,
geformet nâch den tôten.
hin fuorten si die keiserin.
si sprach< süezer got, ich bin
dîn vil arme hantgetât:
schaffe daz mîn werde rât,
aller tugent orthabe;
füege, sô ich kum ze grabe,
daz ich iht bidmende stê,
sô diu urteil ergê,
swenn daz antlütze dîn
mit einem swerte fiurîn
ist geformet an dem tage
dâ sich fröude und klage
zweiet an der selben zît,
dar an kein barmunge lît.>
dô kom diu gotes stimme sâ.
< allexandrîna,>
sprach si,< nu gehab dich wol:
du bist des heilgen geistes vol.
der latt dich in den himel klâr.
dâ sint dîniu fröuden jâr
ân ende fürbaz immer mê:
ân hiute wirt dir nimmer wê.
danke, frou, dem markîs:
der hât êre und prîs
behertet beide, dir und im.
urloup du, frouwe, von im nim
und nîc im, daz ist wol gewant.>
der engel mit der rede verswant.
des wart diu keiserinne frô
und neic dem margrâven dô.
si viel im gâhes an den fuoz,
und sprach< der himelische gruoz,
der hât mich getrôstet wol,
und daz ich iu danken sol
der vil grôzen arbeit,
die ir an mich habt geleit,
grôzen pîn und ungemach.>
zehant si dô ûf sach.
dô sach si in den himel klâr.
dar inne bruofte si für wâr
zwei hêrgesidel wunniclîch,
und dâ bî zwô liehte krône rîch,
die niht schoener mohten sîn.
si sprach< fröu dich, herre ûz palastîn:
dîn hêrstuol ist gesetzet.
du bist wol ergetzet
dîner marter und der bruoder dîn:
got gît dir daz rîche sîn.
und wizze daz ze wâre:
inner sibenthalbem jâre
kan dich mit keinen noeten
nieman ertoeten.
wir müezen uns hie scheiden:
got der gnâd uns beiden.>
hie viel sie ir venige
undr aller der menige.
an gote wolt si niht verzagen:
daz houbet wart ir ab geslagen.
und kom ein schîn und ein glast
daz der kunde und der gast
unversunnen lâgen
und niht witze pflâgen.
der glast was zweier engel schîn,
die fuorten hin die künigîn
und wîsten si des himels wege
unde hêtens in ir pflege
als si sider hêten
die süezen margarêten.
dem keiser kômen maere
wie ez ergangen waere.
er sprach zem boten< saehe duz?>
< jâ, ich gesach nie bogenschuz
alsô snelle gevarn,
als ich zwêne fiurîn arn
sach varn ze der keiserin.
die fuorten sie ouch bêde hin.
si seit dem palastîn für wâr,
ez müez ê sibenthalp jâr
endelîche hin komen,
ê im der lîp werde benomen.>
dô sprach der keiser zehant
< sam mir liute unde lant
und alle mîne gote hêr,
er arnet al mîn herzesêr:
des kan im nieman gewegen.>
er hiez in vil gâhes segen
sâ ze vier stücken.
er sprach< diu sol man drücken
in einen fûlen pfuol.
er hât mir mînen küniges stuol
lästerlîch gesetzet:
des wirt er hie geletzet,
daz er im noch jêsum
nimmer mê wirt kein frum,
und ouch diu künigin hât niht wâr
umb daz sibenthalbe jâr.>
diz gebôt er, und geschach.
ze vier stücken man in brach
mit einer starken hornsege;
diu stücke hêtens in ir pflege
unz man si für den keiser truoc.
er sprach< er hât sîn genuoc.
nu werft in in die pfütze:
er ist mir und im unnütze.
dâ mit var wir enbîzen sâ,
und lige er in dem pfuole dâ.>
diz geschach als er gebôt.
vische, vleisch, wîn und brôt,
dâ mit der tisch gerihtet wart.
nu liez abe niht sîn vart
cherubîn und michahêl;
die brâhten die reinen sêl
wider ze dem lîchnamen,
und sprâchen< du maht dich wol schamen,
werder geori von palastîn,
swaz von dir diu keiserîn
sprach, sol daz niht wesen wâr:
wol ûf, edler ritter klâr,
bî got und durch uns zwêne,
als du ze millêne
waer in dîner besten tugent,
in den kleiden, in der jugent.>
als si gesprâchen vol daz wort,
dô stuont der margrâve dort
als er ein meije waere.
ân nâdel, sunder schaere
wurden im diu kleit bereit;
diu pflâgen solcher rîcheit
daz künige keiser waere
ze gelten al ze swaere;
wan ez was engelischiu wât,
weder geweben noch genât.
lieht reide was sîn hâr,
von gestein dar ûf ein schapel klâr.
er hête nie sô liehten schîn,
er müeste iedoch mänlîch sîn,
zen brüsten wît, mitten kranc.
ein gürtel in zesamen twanc,
diu was rîch und tiure,
gevar nâch dem fiure
von edeln rubînen,
die sach man dar ûz schînen.
avoy, wie was er hie gestalt!
daz ist von mir ungezalt,
und hêt ich salomônes sin;
iedoch wil ich brüeven in.
dô er sich selben ane sach,
er behagt im wol, unde sprach
< geêret sîst du, herre got.
geêret sî dîn hôch gebot,
der engel fürste michahêl,
der mir wider brâht die sêl.
nu hât diu keiserinne wâr,
diu seite mir sunder vâr,
man möht mich niht verderben,
mit keiner nôt ersterben.>
< ey, guote, sage sô dir got
von durne lieber reinbot:
sol allez dinc daz ie wart
gelîchen rehte sîner art,
sô muoz diu liehte rôse sîn
muoter des von palastîn.>
< der sunne der vater ouch dar zuo.
swenn er an dem morgen fruo
sunder allez wolken stât
und alsô brehende ûf gât,
sô bricht sîn klâr liehter schîn
in der rôsen kämerlîn;
dâ brüet der sâme inne
von ir zweier minne:
der sâme ist balsam, liljen bluot.
dar ûz wart der degen fruot,
der ûzerkoren markîs.
dem sint zwei lobes rîs
alsô hôch gestôzen:
daz im kan niht genôzen
ûf der breiten erde;
so ist er in solhem werde
in dem klâren himel oben:
dâ muoz in mit gesange loben
die zehen koere über al
und swaz ist in des himels sal.>
< wie ist daz rôsen kint gezogen?
hât ez wîbes brust gesogen?>
< nein, niht, des mac niht sîn:
muskâtbluot und nägelîn,
daz was diu spîse die er âz;
sîn trinken was der vîol wâz.>
< ob man in niht an brüsten züge,
und hêt er denne zwêne vlüge,
ich wolt in für ein engel hân.>
< nein, ir sult ez sus verstân.
dô er in dem turne lac,
und got den boum ab im wac
und im in sîner kreft erschein:
sît wart krêatiure dehein
diu ie von menschen frühtic wart,
diu sô schoene und sô zart
waer nâch wunsch in allen wîs
als georî was der markîs;
daz sult ir wizzen sunder wân.>
nu sol der minneclîche gân
al hin, dâ der keiser saz,
dâ er vil hôhe sich vermaz,
nu der markîs waere tôt,
sô wolt er füegen grôze nôt
sînen bruodern beiden:
er wolt si gâhes scheiden
von ir lande ûz palastîn;
daz mües ot sunder were sîn.
diz hiez er künden über al.
in des gie in den sal
der markîs, und hôrte daz.
er gie hin dâ der künic saz:
umbe in wart ein solch gedranc,
daz waer ze sagen al ze lanc.
aller wunder wunder
bruoften die besunder
sie sînen tôt sâhen.
zehant si dô jâhen
< er was gevierteilet:
der in dâ hât geheilet,
daz ist der gwaltigaere,
von dem diu starken maere,
die wîssagen hânt gesaget,
den truoc ûz galilê diu maget:
wir gloubn an keinen got mêr.
keiser, künic, vater hêr,
hilf uns ûf dirre erden
daz wir getoufet werden.>
hie begôz si der heilge geist
und wart ir bete volleist.
zwelf tûsent der wâren.
der hiez der keiser vâren;
mit wunderlîchen noeten
hiez er si alle toeten.
er sprach zem margrâven sâ
< ey, allexandrînâ,
dîn rede mac wol wesen wâr!
ez muoz ê sibenthalp jâr
nâch ir zal hin komen,
ê iu der lîp werde benomen.
welt ir bî mir belîben sus,
unz dîoclêciânus
und sîn gesell maximiân
( ich bin ir beider undertân),
unz si komen in daz lant?
ich behalt iuch schône, sunder bant.
diz lobt ûf ritterlîchen eit.
dâ bî sî iu doch geseit:
als sich diu lûne wandelt,
sô werdet ir gehandelt
mit niuwer marter, sunder wân.
des getar ich niht verlân.>
dô sprach der margrâf zehant
< sît iu got ist niht bekant,
und welt niht sîniu wunder spehen,
diu ir an mir habt gesehen,
diu urteil ist übr iuch getân:
ir mügt sîn niht abe stân.
nu des niht rât wesen mac,
sô wil ich loben ûf den tac
als uns beschiet diu künigin,
dô si die engel fuorten hin.>
des hêt er sîne sicherheit
ûf sînen ritterlîchen eit.
< ân daz eine lâz ich vor,
daz mir offen sîn diu tor,
ob ir welt ze palastîn:
dâ wil ich die bruoder mîn
behüeten, des ich iemer mac.
ich kan noch den alten slac,
den ich dâ vor hân geslagen:
kunder mir doch niht bejagen,
so erzeict ich doch den willen mîn.
ich muoz et aver in palastîn:
dâ kan ich noch den alten slich;
dâ ich mit hurte manigen stich
von mînen bruodern hân gesehen.
alsô mac ez noch geschehen.
ich kum von iu niht, zwâre,
inner sibenthalbem jâre:
gebt mir schilt unde sper,
harnasch unde ros her;
und mîn swert lieht gemâl,
daz eische ich hie sunder twâl:
daz nâmt unritterlîche ir,
herre, mit gewalt mir. dez palasteins antwuert
nu sît gewis, herre mîn:
ê iu mîn buoln ûz palastîn
werden gescheiden,
ez geraet ê manc heiden
gescheiden von dem lîbe,
ê man si vertrîbe;
ê man die helde umbe tuo,
ez möhte sorge hân dar zuo
berge von herten vlinsen,
und kleinen nâch den linsen,
oder kleiner denne mel:
sus künnen si die helde snel
nâch valken duzze stechen,
mit hurt die schar brechen.
ê man in die girde verhabe,
geloubet, herre, daz dar abe
vil maniges amîe
lûte wâfen schrîe.
und kumen wir drî noch zesamen,
dâ wirt in jêsus namen
der banier sûsen alsô grôz
daz ez wol tuot widerstôz
dem doner von dem lufte;
ich red ez niht von gufte.
mîn bruoder werent sô ir balc,
daz man möhte einen kalc
von den trunzûnen brennen.
der si kan erkennen,
der giht mir der wârheit
von in der luft treit noch diu kleit,
mit galme und von fiure,
des man giht zâventiure.
ez werdent von ir zweier hant
die poinder alsô noch zertrant,
daz sich die rotte werrent,
und ros von stiche kerrent,
uns schrît der man « owê und ach,
daz ich die reise ie gesach. »
sô mîne bruoder beide
durch strît komnt ûf die heide
und diu bein gedrückent
und die helme rückent:
si schüttent als der pfâ den zagel;
sô wart von wolken nie der hagel
der sô mit hurte koeme dar.
si zerrent swinde noch die schar,
si künnen touben noch daz velt,
dâ die bluomen sint entrelt;
die müezen sich zer erde legen.
dâ künnen ouch si wol enkegen
kleiden daz gevilde
mit manigem klârem schilde
als ez allez rôsen trage;
und daz diu heide wirt enwage
als louber von dem winde,
und wirt der strît sô swinde
daz der sun den vater lât,
sô er mit tôde umbe gât,
und der vater lât daz kint.
verkêr dich, keiser, und erwint
dirre herverte:
jâ wirt ez dâ sô herte,
daz des basilicus smac,
den nieman erlîden mac,
als samft ze lîden waere.
des weiz ich wâriu maere
von mîner bruoder ellen,
und ouch von ir gesellen.
des rîches sult ir walten:
lât sie ir lant behalten;
des ist in ze lützel doch.
waer daz rîche von marroch
ir beider, da ist vil guotes:
si habent sô vil muotes,
ob ir muot und diu rîcheit
würd ûf ein wâge geleit,
die helde sint in solcher kür
daz ir muot slüege für.
mîdet si, her, daz ist mîn rât:
erkant ir ir ritterlîch getât,
ir möht den aspîs gerner sehen:
sô swinde ist ir swertes brehen,
und ir hurten mit den spern.
ir mügt si gerne verbern.> dacianes rede
dô sprach der keiser dâciân
< mügt ir mich daz wizzen lân:
wer hilft in der reise?>
er sprach< der kurteise,
von - salnecke tschofreit,
der hât manigen helt gemeit;
von antioch der ôheim mîn
muoz ouch ir gehelfe sîn.
si habent hundert tûsent man,
die ganziu wâpen füerent an,
und ir ros verdecket.
avoy, dâ würde gelecket
mit den swerten, daz si klüngen,
und die berge nâch in süngen,
und daz sich diu sunne schamte
daz si von strîte erlamte,
daz si ir schînen müese lân
an die bluomen wol getân.
daz machet tampf unde melm,
und fiures blic ûz liehtem helm.
si künnen machen solhen schat,
dâ von des lebens wirdet mat.
ûf strît stêt ir wille.
daz schein vor sibille
an akerîn von marroch:
den sluogen si ze tôde doch;
der des küniges bruoder was.
wan munt von strîte nie gelas,
dirre waer alsô swinde.
mîner bruoder gesinde,
die bî dem harnasch hielten
und sîn mit huote wielten,
die sagten mir diu maere
daz der strît waere
sô bitter und sô herte
an der durchverte
gên dem künic von munilet:
manic lieht gemâlet bret
wart dürkel dâ verhouwen,
ê man mohte schouwen
des rîchen küniges banier.
dâ viel manic degen fier,
mit rîcher kost gezieret,
dâ sich samelieret
mîn bruoder und des küniges her.
werâ, herre, werâ wer!
wie sich die helde werten,
des lîbs ein ander herten!
mit wer si sô rungen
daz schilde, helme klungen
als glocken, kezzelaere
zesamen lâzen waere.
der strît wart sûr unde heiz.
daz ich daz von wârheit weiz:
sold ich sagen wiez dâ geschach,
als mir sagte der ez sach,
ez möht ein zage verderben
und von den maeren sterben;
wan ich zitter hinnen dar,
wie die mîle breiten schar
mîne bruoder beide
durchbrâchen ûf der heide.
iedoch kômen si sîn abe.
des sî gêrt der orthabe,
der sie und alle werlt geschuof,
und jehes im mîn lobes ruof.
her künic, ir sult si mîden:
ir swert künnen snîden
daz dâ von waet der bitter tôt;
lât si, herre, sunder nôt.>
dô sprach der künic dâciân
< ich wil ûf die reise lân,
unz mîn meister wider varnt,
die ir doch vil wênic sparnt.
ob si slünden vlinse,
si müezen geben ze zinse
beide lîp unde lant:
daz ist mir wol von in bekant.
vorht ich niht ir zouber grôz,
ich macht si lîbes, landes blôz.
diu reise sî ab geleit.
nu tuot durch iuwer hövescheit
ein dinc des ich iuch bitten wil.
machet disen herrn ein spil,
sô sît ir wîse unde karc.
ez ist hie ein schoener sarc,
und ûzen ist geschriben dran
« ez sî wîp oder man,
daz sol mich niender rüeren,
noch über ein zefüeren. »
türret ir in zebrechen,
sô wil ich wol sprechen
daz ir sît ein küener man.
dâ lît grôziu an.>
des bâten si alle dâ:
des gewert er sie ouch sâ.
hie mit giengen si zehant
dâ man den schoenen sarc vant.
dô der margrâf gelas
daz dar an geschriben was,
hin ze got er ûf sach,
mit reinem herzen er dô sprach
< ich beswer dich bî dem kinde oben
daz die engel müezen loben
und allez daz ze himel ist,
daz du, sarc, an dirre frist
balde von ein ander gâst
und dich innen sehen lâst.>
als er daz wort von munde lie,
der sarc von ein ander gie.
der was vol tôten peine,
grôze unde kleine.
dô sprach der keiser dâciân
< heiz si lebendic ûf stân,
sô wil ich lîhte toufen mich.
edel margrâf, nu sich,
ob dîn got habe die kraft,
sô leist ich dir geselleschaft.>
des wart der margrâve frô.
hin ze gote sprach er dô
< vater, sun, heiliger geist!
ich weiz wol daz du weist
allez daz du wizzen wil.
ez sî lützel oder vil,
daz rihtest du nâch dîm gebot.
du bist ein einic got,
der ie was und immer ist.
ez hât dîn kraft und dîn list
die fünde al erfunden
ob der erde und unden,
die wîte und die lenge,
die kürze und die enge,
die hoehe, tiefe und breite:
daz hât dîn antreite
gemezzen und gerihtet,
geordent und getihtet;
wan alsô klâr ist dîn sehe,
daz si hât die wâren spehe
durch daz firmamentum
und durch der erde centrum:
dar gêt dîn blic sunder twâl
als durch ein liehtez urinâl;
gên dir touc niemans geberc.
dîniu sehs tagewerc
zeigst du mit der sunne:
diu ist der fünver wunne.
ir lieht gît underscheiden
tac und naht, den beiden.
got, fênix ein, sunder gaten!
du schütest als ein sumerlaten
wazzer, berc unde tal:
du füerest umb als einen bal
den himel zallen zîten.
der elementen strîten
ist bitter ungehiuwer,
dâ luft, wazzer, fiuwer
ir kriec zesamen haltet.
dîn gotheit des waltet.
disiu grôzen wunder
erkenn ich dir besunder.
daz meist ist dir daz minnest,
swenn du sîn beginnest;
dâ bî daz minnest als daz meist.
dar an gedenke, heiliger geist:
heiz diz gebeine ûf stên
und gesunt her für gên.>
als er gesprach disiu wort,
dô stuonden si gesunt dort,
rehte als si wâren
vor drîn hundert jâren
unde driuzehen dar zuo.
diz geschach an einem morgen fruo.
des dankte sâ der markîs
von himel dem künic wîs.
daz jungist frâgt er maere
wie sîn name waere.
der knabe resch unde snel
sprach< ich heize jôhel.
ein künic mit uns wundert:
drîzehen und zwei hundert
hiez er unser legen her.
nu gewer mich, herre, des ich ger:
daz mir werd der reine touf,
dâ der maget kint in slouf.>
des bâtens an der stunde
all ûz einem munde.
ein kriuz er ûf die erde tet.
dâ wart an der selben stet
ein vil lûter brunne klâr,
dar inne touft er si für wâr.
dô frâgt er si der maere
wer ir got waere
in den selben jâren
dô sie lebendic wâren.
hie sprach zehant jôhel dô
< unser got hiez apollô:
uns was kein got mê bekant.
er muoz immer sîn geschant,
er trache ungehiure:
in vil heizem fiure
sî wir gewesen für wâr
driuzehen und drî hundert jâr;
daz kom von im, er hellehunt.
nu wizze wir an dirre stunt,
kint man unde wîp,
war süle sêle unde lîp.
lâz uns, lieber herre mîn,
immer in der helle sîn
unz zem urteillîchen tage,
daz dann ende habe unser klage,
und wir mit fröuden immer sîn.>
dô sprach der süeze palastîn
< iu wirt fürbaz nie mê
in keinem hellefiure wê:
ir sît geliutert als daz golt.
iu ist got durch mich holt,
und durch sîn barmherzekeit.
hie hât ein ende iuwer leit.
gêt balde in den sarc wider,
in gotes namen legt iuch nider,
vart balde in daz paradîs
und lobt den fröudenkünic wîs.
gedenket mîn die wîle dâ
und sagt allexandrînâ
den williclîchen dienest mîn,
und dem kôre cherubîn
und andern koeren über al.
grüezet in des himels sal
von mir die massenîe,
und seht wâ mârie
und ir sun, der keiser, sî:
die lât von mir niht gruozes frî,
ob ich getürre in hulden
von mînen grôzen schulden.
danket im der werdekeit
die er an mich habe geleit.>
hie si giengen in den sarc.
ir iegelîchez sich dâ barc
als man ez dâ vor lie.
der sarc zuo ein ander gie.
die sêl die engel fuorten hin,
und sprach der markîs< habt ir sin,
herre keiser dâciân,
sô sult ir diz für wunder hân
und got darumbe êren.
ir sult iuch verkêren.
nemt den touf in gotes namen,
oder iuwer lîp mac sich schamen,
daz ir ez gelobt hât
und sîn nu hie abe stât:
küniges wort sol wâr sîn;
da gedenkt an, lieber herre mîn.>
dô sprach der künic dâciân
< ir sult wizzen sunder wân:
daz waeren iedoch grôziu dinc,
ob durch iuch alliu ursprinc
widerberges vlüzzen,
und sich zesamen slüzzen
diu sunne ze dem mânen:
ich wolte mich niht ânen
apollen, der sunne got,
daz ich koem von sîm gebot.>
dô sprach der markîs zehant
< ez ist umb iuch alsô gewant
daz ir sît aller saelden bar
ze glîcher wîs als balthazar,
der ob sînem tische saz
und vil hôhe sich vermaz
daz sîn leben waere
nâch wunsche fröudenbaere:
im gieng sîn dinc alsô eben,
im enkünde nieman geleben.>
als er gesprach disiu wort,
dô schreip sich an die mûre dort
< ez ist geteilt, gewegen, gezalt.>
dô wart sîn nôt sô manicvalt,
als der sich an im raeche
und im driu mezzer staeche
enmitten in sîn herze.
noch wirs tet im der smerze
daz er die schrift ane sach.
er schrei vil lûte wê und ach.
dô was diu urteil getân
ze himel, und solt ergân.
sîn missetât was gewegen:
er solte nimmer êren pflegen.
die würme unreine
teilten vleisch und peine:
dem tiuvel ouch diu sêle wart;
diu was vor im ungespart.
sîn tage wâren ouch gezalt.
er wart niht fürbaz alt,
nur den tac unz an die naht:
dô vlôs er êre und maht.
< ir sît zer helle ouch geselt.
sît ir niht erkennen welt
den der diu wunder begât,
wie möht iur immer werden rât?>
der künic zurnte, unde sprach
< ir künige, vart an iurn gemach
unz sich der mâne wandelt:
sô wirt missehandelt
von mir aver der palastîn.
wie lange sol sîn zouber sîn?>
er nam urloup und fuor dan
als ein überwunden man.
des wârn die liute alle frô
daz er in gerûmte dô.
mänglîch ze herberge reit.
man pflac wol, ist mir geseit,
des margrâven unverzaget.
des andern morgens, dô ez taget
und er nâch sînem sit erschein,
die künige wurden des enein,
daz si den markîs wolden laden
ûf den sal sunder schaden.
diz geschach umb mitten tac,
sô ie männiclîchen pflac
kurzwîl und des im tohte,
so er aller beste mohte.
die künige kômen alle dar.
manic pfeller lieht gevar
ûf den sal wart gespreit
mit vil grôzer rîcheit.
ir fröude diu was manicvalt.
manc busûn wart vor in erschalt.
der markîs in den sal gie,
den man mit fröuden enpfie:
si sâhn in alle gerne.
als der morgensterne
begund er under in brehen.
hêt in sô schoenen dâ gesehen
ein nunne von gîselvelt:
an im lac sô schoener gelt,
dazs ir metten hêt vergezzen;
waer er vor ir gesezzen
alsô minniclîcher,
si waere verre rîcher
worden ir muotes
denn alles ir guotes.
nu lâze wir die rede sîn.
die künige nâmn den palastîn
und saztn in ûf ir hêrgesidel.
manic rotte unde videl
durch fröude wart gerüeret,
und trûren dâ zefüeret.
die künige in frâgten maere
wie der salneckaere
ze kristen waere worden
und komen ûz sînem orden.
der markîs dô mit zühten sprach
< wundr und wunder dâ geschach
von strîte: der was alsô starc
daz sich manic tiuvel barc,
die der heiden sêl bewarten,
dâ sich die banier zarten,
und man und ros gâben tunst,
als ob ein raste wîte brunst
gaeb ûf dem gevilde tampf;
bluomen, loup sich dâ rampf.
sô wir durch boume ranten,
und sich die schare tranten,
dâ giengen fiures blicke
von swerten alsô dicke
sô man si berte ûf den helm,
daz sich fiuwer und der melm
an der selben stunde
tempern begunde
als ganeiste in dem sinder.
der mittel waer der hinder
verre gerner gewesen;
wan er trûte niht genesen.
ietwederz, blicke, schilde,
erlûhte daz gevilde
als diu sunne tuot die heide,
sô si in rîchem kleide
mit den rôsenbluomen stât
und sie diu sunne ane gât
in dem süezem touwe:
da ist guot diu anschouwe,
sol si ein sendez herze sehen:
als begund der strît brehen.
nu gloubet mir der maere:
ez hêt der salneckaere,
ob ichz ze rehte brüeven kan,
ie wol ûf hundert man
gên dem mînem einen:
wan daz mich wolde meinen
jêsus, der mich nie verlie
weder dort noch hie,
ich hêt anders niht gesigt.
er süezer mîn allez pfligt.
er half des daz mir gelanc,
mit sîner liehten banier blanc,
durch die daz rôte kriuze gie,
diu sich von himel zerde lie
mit einem liehten engel klâr;
der gap die banier mir für wâr,
diu was von gotes kraft sô hêr
daz si hêt die durchkêr,
swâ man si hin neicte,
daz daz vor ir veicte
ze glîcher wîs sunder twâl
als ez waer ein donerstrâl.
diu himelische banier
valte manigen degen fier.
mit ir hielt ich daz wal dâ,
und ouch sît anderswâ.
der salneckaer wart sigelôs,
der manigen sînen helt verlôs,
und ich, mâge unde man,
der ich niht genennen kan.
der süeze salneckaere,
der werde künic maere,
der ist ze kristen worden,
und lebt in solhem orden
daz man in hie lobt für wâr,
und besitzet dort den himel klâr.> des rede von maydon
dô sprach der künic von mayedôn
< ez gewan nie künic sô rîchen lôn
der mich des ergetzet,
als ich dâ wart geletzet
an mâgen und an mannen.
iedoch entran ich dannen.
dâ beleip ûf dem wal,
ich wolt die sternen mit der zal
ervähten und ertrahten,
ê man kund erahten
die helde die dâ lâgen,
mit tôde jâmers pflâgen.
dâ was der künic von âzor,
der zwêne ritter ie enbor
ûz dem satel zucte
und si alsô dructe
daz sîn der tôt bürge wart:
gein dem sich der margrâve schart.
da was herte wider herte komen.
ob von in beiden würde vernomen
swertes slac und speres krach?
jâ, mit vollen daz geschach.
dô zesamen kom ir stôz,
dô wart der galm alsô grôz
von schilde, swerte unde spern,
daz ich des für wâr wil wern,
als romanî, der grôze walt,
mit alle nider waer gevalt.
nu sorget umb die zwêne,
umb georîn von millêne,
umb liberûn von âzor,
der ie die helde hebt enbor
dazs im daz leben müezen lân.
wie sol ez in zwein ergân,
ê daz si sich scheiden,
dem getouften und dem heiden?
ir sterk sie hie bedürfen.
man seit von tribochwürfen:
sô si treffent ze gegen,
als begund zesamen legen
der markîs und liberûn,
sô daz ir beider trunzûn
sô hôhe gên den lüften vlugen,
daz si sich ûz den ougen zugen.
des küniges ros wart enkurt.
sô starc wart ûf in der hurt,
daz er dar hinder gesaz
unde lebens dâ vergaz.
er starp an der selben stunt,
und wart niht von tjoste wunt.
hie wart der werde heiden
von dem lîbe gescheiden
durch der klâren sunne got,
und ouch durch wîbe gebot.
nu schouwe, minne, wie daz stât,
der sînen friunt in noeten lât.
er lît hie in dînem namen:
des maht du dich immer schamen.
minne, du lônst als du taet ie.
nu lâze wir die rede hie.>
von âzor jâbîn
rechen wolt den bruoder sîn:
den sluoc des margrâven hant
durch den helm daz ez erwant
dâ des lebens niht mê was;
der viel ouch nider an daz gras.
die zwô krône lâgen,
die sît niht fröuden pflâgen.
die heiden vluhen ab dem wal.
ir lac dâ tôt sunder zal.
diz starke her was entworht.
noch hielt der künic unervorht,
von salnecke tschofreit,
mit maniger starken schar breit.
als ein schûrweter grôz
unser her gên dem sînen dôz.
ein schar begunde hellen
als alle snêgellen
gên sumer füeren über lant;
daz volc was mir unbekant.
dâ was diu ougenweide
scharf süeze ûf der heide:
von den banieren klâr,
daz ander gên des tôdes vâr.
hie begunden sich die banier wegen,
diu starken her zein ander legen.
dâ was gebrech und gebrech,
dâ georî und der künic frech
mit hurte ûf ein ander riten.
avoy, wie dâ wart gestriten!
mich twinget dar niht mîn gelust.
seht wie ein starke wolkenbrust
von lufte ûf die erde gâ:
noch swinder was ez al dâ.
der sturm wart sô grimme
daz stimme vlôs ir stimme.
daz ich si nante, wer dâ lac
und jenen der des siges pflac,
des mac niht sîn: es ist ze vil;
dâ von ich ez lâzen wil.
die heiden lâgen sunder zal:
der markîs behielt daz wal.
wê der leiden maere
daz der salneckaere
die vluht gap, und die sîne,
mit vil grôzem pîne!
hie rief der margrâve hêr
< kêrâ, edel ritter, kêr,
kêr durch dîne werdekeit,
junger künic tschofreit,
und durch apollen dînen got;
oder hab dich wîbe gebot
gein mir ze vâre ûz gesant,
sô nim ein tjost von mîner hant
und setz in âventiur den lîp.
kumst du sîn abe, dich habent diu wîp
in dîme rîche dester baz,
sît riter nie vor mir gesaz.
ir sult wizzen sunder wân,
er hêt ez endelîch getân,
wan daz diu vluht was sô grôz
von manigem wunden houbetblôz
vor, neben, hinden,
daz er niht moht erwinden
noch die tjost gemezzen;
dâ von wart ir vergezzen,
und mohte ir ouch niht geziln.
als diu güsse einen diln
sunder danc füeret hin,
ze glîcher wîse fuortens in.
dâ was niht widerkêre;
und wart der heiden rêre
als von wolken snîe.
ez was der heiden krîe
von apollen gelegen:
des mohten si niht mêr gepflegen.
die heiden lâgen ûf dem wal,
daz nie ûf der fürsten sal
sô vil binzen wart geströut;
des sich manic wîp unfröut.
dô der künic daz wal verlôs,
der sunne got er verkôs:
der maget kinde er bî gestêt,
jêsum von nazarêt.
er ist komen ûz sînem orden
und ist ze kristen worden.
ir herren, disiu maere
von dem salneckaere
und von dem margrâven hie,
wie ez in zwein ergie,
des hân ich iuch bescheiden,
von den helden beiden.>
die herren dancten sêre
dirre grôzen êre
georî und dem heiden.
disen helden beiden,
dazs in mit ir maeren
sô undertaenic waeren.
die künige sprâchen sâ zehant
< her markîs, uns ist daz bekant
daz ir tuot grôziu wunder.
nu tuot uns einz besunder:
des bitte wir iuch alle hie.
tuot irz, sô gesâch wir nie
kein wunder alsô spaehe,
sô klâr noch sô waehe.
vierzehen stüele wir hân,
daz die vor uns geblüemet stân
reht als si dô tâten,
do si würze, loup hâten.>
dô sprach der künic von mayedôn
< tuot irz, ich gib iu den lôn
daz mich der touf begiuzet
und sich mîn herze sliuzet
gar in jêsus gebot,
und wil in haben für einen got
und minnen für alliu dinc;
so ist er der wâre ursprinc,
durch den wil ich hân den touf.>
sâ spranc der markîs ouf
und wart dirre maere frô.
hin ze gote rief er dô,
dar zuo sîne muoter ane
< wand ich iuch beide sampt mane
bî iuwer reinen güete
daz aarôns gerte blüete
âne würze, sunder saf.
dô dîn helfe dar zuo traf,
dô wart diu gert in allen wîs
als ein klâre meienrîs:
als heizt die stüele werden hie,
sît ir mich verliezet nie.>
als er die rede vol gesprach,
die stüel man alle gruonen sach
rehte in der selben aht
als in von arte was geslaht;
mit loube und von bluote klâr,
als si tâten ir jâr.
die künige jâhen alle hie
daz si für wâr gesaehen nie
kein wunder alsô wilde
von keiner slahte bilde.
hie gebôt er den boumen dâ
daz si ze stüelen würden sâ:
sâ reis daz loup nider
unde wart ze stüelen wider.
der künic von mayedôn sprach
< ô wol mich daz ich ie gesach
des alten mezzaeres barn!
ob jêsus wil, ich sol varn
mit im in den himel klâr,
dâ sô kurz sint diu jâr.
ich wil an im erkuonen:
er tuot die boume gruonen,
er hiez die tôten ûf stân
und al gesunt hine gân;
der markîs ist geheilet
( der was gevierteilet);
ein kint gie unde sprach
( in zwelf wochen daz geschach);
er tet die dürren siule blüen:
wes solt ich mich für baz müen?
ich toufe mich in sînem namen:
der abgot wil ich mich schamen.>
des toufes er mit willen gert.
des wart er al zehant gewert
von dem margrâven hêr.
er touft ir al zehant mêr
aht tûsent fünf und drîzec.
er was des vil vlîzec
daz er si lêrt daz gotes wort:
daz was in ein reiner hort.
dem keiser kômen maere
wiez dâ ergangen waere
umb ir stüele und umb ir touf:
dâ wolt er doch niht ahten ouf.
dô sprach der künic dâciân
< den zouber den ir habt getân,
des sult ir wênc geniezen.>
er hiez ein bilde giezen
nâch einem starken ohsen grôz.
dô man daz bilde gegôz,
dô stact man an dem mâle
daz bilde vollez strâle,
die muosen wol gelüppet sîn:
georjen legte man dar în.
sâ zehant man in zôch
ûf gên dem berge hôch
ze einem starken wazzerval:
dâ lie man in hin ze tal.
hie viel er an dem mâle,
und waer von hertem stâle
herze und der lîp gewesen,
er solte kûme sîn genesen.
iedoch begund er in neren got:
er was ouch dâ in sîm gebot.
dô sich daz bild zer erde lie,
sâ ez von ein ander gie,
und begunde er dâ ûz gân.
ze sante - sebastiân
wil ich in genôzen:
alsô was er bestôzen
mit strâlen und mit pfîlen.
der künic hiez balde îlen,
daz man georjen braehte wider,
der dâ was gevallen nider.
daz wart al zehant getân.
er gie für den künic stân.
ûz sînem klâren lîbe schein
manic wol gevidert zein:
zehant er die ûz brach,
daz im nie wê dâ von geschach:
ez schuof der maget kint, jêsus.
ein her, hiez anastasius,
der sprach< her keiser, volge mir
des ich hie wil râten dir.
heiz im die nagel slahen abe:
dâ lît des zoubers orthabe.
dar nâch stôz ich im dar în dorn
mit vergift, so ist er verlorn.
und gît im daz niht tôdes lôn,
ich tuon als der von mayedôn,
und lâz apollen mînen got,
und stên in jêsus gebot.>
der künic der hiez îlen
nâch vil scharfen pfîlen.
die nagel man im abe sluoc.
die gift man sâ dar truoc,
die dorne stiez man dar în;
man stact ims in die vinger sîn:
daz schatt im niht umb ein grûz;
die dorne vielen wider ûz.
im war niht umb ein hâr:
die nagel wurden dâ für wâr
lûter, klâr alsam ê,
im tet ouch kein smerze wê.
dô sprach der margrâf zehant
< anastasius, ist dir bekant,
wer der wâre got ist,
sô toufe dich an dirre frist.>
< daz tuon ich> sprach anastasius,
und wart ouch getoufet sus,
reht als der von mayedôn.
des enpfie er dâ vil rîchen lôn;
wan im daz himelrîche wart,
daz im ê was vor verspart.
dô sprach der keiser dâciân
< ey, waz ich grôzer leide hân
von georjen dem palastîn!
des müezen gunêret sîn
die siben planêten,
daz si niht liebe hêten
zuo mir; und ouch mîne got,
daz si mir füegent solhen spot.
tet ich in hôhen dienest ie,
des dankent si mir lützel hie,
und hân sîn von in kleinen lôn.
nu sagt mir, künic - von - mayedôn,
wer der margrâve sî,
durch den ir wellet werden frî
lîbes unde landes:
ez stêt iuch hôhes pfandes.>
dô sprach der kristen künic zehant
< der markîs ist mir wol bekant:
wan ich dâ stuont unde saz,
dâ man sîne tugent maz
beide her unde dâ.
in dem rîch ze grêciâ
hêt man von vil tiuren helt
ze einem houbetkünig erwelt.
des weigert er vil sêre
und lie durch got die êre.
dô wart diu wal ûf in geleit:
daz sag ich von der wârheit,
und sag iu rehte wie daz kam,
daz man in ze künige nam.
ein wunderburc, der tugent pflac:
dar inne manic kamer lac
hêrlîche gezieret
und wol geflorieret
mit rîchem gemaelde.
die kamer mâlt diu saelde
mit ir selbes henden.
si begunde dar an wenden
manic grôze rîcheit
sunde alle kunterfeit.
der pinsel der hiez êre.
nâch der tugent lêre
wurdn die kamer volbrâht
als si nâch wunsche hêt erdâht.
diu êrste diu hiez staete.
mit guotem geraete
was si sô starke erbouwen:
man hêt niht drab gehouwen
ze drîzic jâren umb ein nuz.
ez waere wurf oder schuz,
tarant oder mangen,
daz moht niht dar gelangen.
ir schatt ot niht durch daz jâr
reht deheiner slahte vâr.
man schreip dâ an daz übertür,
swer dâ wolde gên für,
daz der laes diu maere,
daz der kameraere
nieman wolde lâzen în,
er müeste gar staete sîn;
und swer waer ein wankelbolt,
dem wolt er nimmer werden holt,
dâ bî ein hie und ein dort:
gaeb im der allen den hort,
der aller künige ie wart,
diu kamer waer im vor verspart.
diu ander diu hiez triuwe.
mit süezer schrift niuwe
vant man geschriben ouch dâ bî
« der gar an allen triuwen sî,
der sol in dise kamer gân,
die ungetriuwen dûze lân.
der den man an lachet,
und in dar nâch swachet,
so er im den rücke kêret,
daz er in denn unêret:
gienge diu kamer in endiân,
der selbe müest dâ ûze stân. »
diu dritte diu hiez milte.
« für wâr ich den schilte,
der arc ist unde boese:
der sol sîn gekoese
hie in dirre kamer lân,
und verre dort hin dan stân:
er ist lieber anderswâ. »
diz las man an der porten dâ.
diu vierde heizet mâze.
« mit guotem gelâze
muoz er wol getempert sîn,
den man lâzet dâ her în,
und mâze geben ûf ieglîch ort,
alsô daz werc unde wort
enein gelîche hellen,
dazs iht widerbellen.
sô einz wil diz, daz ander daz,
dem wirt der kameraer gehaz
umb ir beider haspelspil,
daz er sîn dar în niht wil: »
alsô was dâ geschriben an;
« ûf hôher, der niht mâze kan. »
diu fünfte kamer heizet zuht.
« swer zühtic sî, der habe vluht
in dise kamer, » was dâ geschriben,
« und nimmer hin ûz getriben.
zuht ist ein süeze êrenkleit,
wan ez diu tugent selbe sneit
weder ze lanc noch ze wît.
wan man dâ vor noch sît
nie kleit sach sô wol gestalt.
er sî junc oder alt,
alsô ist ez geschaffen:
leien unde pfaffen,
dem keiser und dem hirte,
dem gaste und dem wirte,
rittern unde frouwen,
derz an in wil schouwen,
den füegt ez allen sampt wol:
dâ von manz gerne tragen sol. »
diu sehste kamer kiusche hiez.
den man dâ ûz und în liez,
der muose rehte kiusche wesen.
diz begund man an der porten lesen:
« sît got die kiusch ze wâpen truoc,
kiusch unkiusch zer helle sluoc.
kiusche ist ein reine art.
johannes was dâ mit bewart,
wan im diu kiusche sô gezam,
daz er si für die ê nam.
der kiusch an allen dingen ist,
den lât man în in kurzer frist. »
barmung ist diu sibende.
« der zaller zît ist bibende
mit vorhten gên den armen,
sô dazs in erbarmen,
der sol in dise kamer gân:
diu wirt im wîte ûf getân, »
diz las man an der porten dâ:
« der ander var anderswâ. »
diu ahte hiez endehaft.
der gap diu tugent solhe kraft
daz si diu rîche saelde
sô êret mit gemaelde
und si sô hôhe zieret,
sô suoze geflorieret,
daz sî ûz andern kamern schein
als rubîn, der edel stein,
ûz anderm gesteine.
an der kamer reine
was geschriben oben an:
« swie gar volkomen ist ein man,
ist er niht endehaft dar zuo,
ob man im iht ûf tuo
die kamer? nein, man noch entuot;
und gaeb er eines küniges guot,
er kumt nimmer dar în,
er lât hie sîn kapfen sîn. »
die kamer beschout er gar,
und nam des gemaeldes war:
dâ lac wird und êre an,
ez geschach dâ vor nie keinem man.
des vert sîn lop sô hôhe enpor,
ez loufet sunder slege vor.
er rôsenkint der schoene,
der waltsinger doene
und der süezen seiten klanc,
daz ie nâch hügender fröude ranc,
diz begund der markîs gar hin legen,
als sich sîn muot begunde regen:
wan als er reden begunde,
sô gap er solhe stunde
als in dem ougest küeler wint,
sô die liut in hitze sint.
der luft balsammaezic wart
von sîner tugentlîchen art;
ouch was von im tiuwer
erde, wazzer, fiuwer,
daz er in gap geselleschaft,
von der nâture kraft.>
dô sprach der künic dâciân
< ey, waz mir leides hânt getân
die gunêrten kristen
mit ir trügelisten!
des enphâht ir, her von mayedôn,
hiute von mir swachen lôn,
und anastasius dar zuo.>
ob er in iht leide tuo?
nein, er weizgot noch entet:
si fröuten sich; sâ ze stet
der heilge geist was mit in:
die sêl die engel fuorten hin.
dô sprach der - von - palastîn
< ez ist an iu worden schîn,
herre künic dâciân,
daz diu urteil ist getân
über iuch: ir mügt niht wider komen.
daz hân ich dar an wol vernomen,
swaz ir gehoeret und geseht,
daz ir dem niht nâch jeht.
ir gloubet an der sunne got:
daz ist ein loterlîcher spot.
apollô ist ein boesewiht,
an den sult ir gelouben niht.
dô wîlen in der alten ê
der juden künic jôsuê
mit den sarrazînen streit:
ist iu daz, herre, iht geseit
waz got durch die juden tet?
er hiez die sunne stên enstet
von âbend eines tages lanc,
under apollen danc,
daz er daz nie moht erwern,
noch die heiden dâ ernern.
dâ bleip in der rehten zal
drîzic künige über al,
und dar zuo der houbetman,
den ich iu wol genennen kan:
rois jâbîn von azôr,
der vil selten ie dâ vor
deheines strîts wart sigelôs:
den end er ûf dem wale kôs.
ich nenne iu sunderlîche
der drîzic künicrîche,
der herren dâ gelâgen,
mit tôde jâmers pflâgen.
von jersalem der künic hêr
leit von ende herzesêr.
der künic von êbron lac tôt,
und ouch der künic von jêrimôt.
da gelac der künic von lachîs,
der hêt bejaget manigen prîs.
da gelac der künic von eglôn.
ûz jabîns volc von gâbaôn
die fünve vluhen in ein loch:
dâ zôch man si her ûz doch
und hienc si gein der sunne dâ,
und verrüntes aber. anderswâ
gelac der künic von jêrichô.
und der künic von mâgedô.
da gelac der künic von hâî
und manic sarrazîn dâ bî.
da gelac der künic von bêthel,
der fuorte manigen helt snel.
da beleip der künic von lebnâ,
und der künic rîch von ermâ.
da beleip der künic von gâzer,
der von rôre manic sper
gein den juden sancte.
des tôdes sêr ouch krancte
den werden künic von thâbir.
ouch sult ir gelouben mir
daz jaemerlîchen ende nam
der werde künic von odollam.
da gelac der künic von gander,
und der künic von âber.
der künic von zêdes lac tôt.
von einer tjost leit ouch die nôt
sîn veter, der künic ze dôret.
die zwêne durch ir frouwen bet
gelâgen ûf dem wale dâ,
und ouch der künic von mâcidâ.
da beleip der künic von mâdôn,
und ouch der künic von sârôn.
der künic von hêret ouch gelac,
des rîchtuom dâ niht widerwac,
und fuort ouch manigen riter frech.
da gelac der künic von âvech.
da beleip der künic von atschach,
und ouch der künic von tênach.
ez enpfie durch jâbîn tôdes lôn
der junge künic von samerôn,
des manic wîp wart unfrô,
daz ez im ergienc alsô.
ez wart ertretet ûf dem wal
der milte künic von galgal.
da gelac der künic von jachanaem:
nu endarf niemen frâgen wem
wirs geschaehe denn im dâ.
da gelac der künic von tâfuâ.
der künic von tersâ ouch gelac,
der sît niht mêr fröuden pflac.>
der markîs sprach sunder vâr,
< herre keiser, ist diz wâr,
daz ich iu gesaget hân?>
dô sprach der künic dâciân
< iuwer rede mac wol wâr wesen.
ich hân ez selbe ouch gelesen:
ich hân daz selbe buoch hie.
ich sag ab iu wiez ergie,
daz die künige gelâgen:
eins glouben si dô pflâgen
der mînen goten was vil zorn.
als undr in wart ein kint geborn,
sô gâben sie ez sâ zehant
der wîlsaelde an ir bant,
diu solt ez wîsen immer mêr;
und versmâhten die gote hêr.
dem kindelîn si sprâchen zuo
« ob dir diu wîlsaelde tuo
daz dir von ir gelinge,
dîn opfer du ir bringe.
tuo aver si dir anders iht,
sô bringe ir dîn opfer niht. »
niht ander got si hêten,
âne die planêten:
die solden der wîlsaelde pflegen,
und in stegen unde wegen.
dô die künig ze strîte riten
und die got mit opfer vermiten,
dô hiez apollô stille stân
die sunne, unde niender gân,
daz si alsô lûhte
unz si des zît dûhte,
daz die all den lîp verlurn,
die mit pofer si verkurn:
dâ begund ez werden naht,
und sleich diu sunne nâch ir aht
umb daz nordenmer als ê.
dô reit der künic jôsuê
und wuoste burge unde lant.
daz ist mir von der schrift bekant,
daz ez von anders niht geschach.>
georî ze dem künige sprach
< opfert jôsuê den goten,
daz si hêten geboten
durch in der sunne stille stân,
und daz ez im sô sold ergân
mit sige, fröuden ûf dem wal,
und die heiden sunder zal
beide sluoc unde stach,
und im niht leides geschach?>
dô sprach der künic dâciân
< nein, dâ wil ichz niht für hân,
daz er den goten opfert iht,
wan er hêt ir künde niht:
swes der man niht weiz noch kan,
des muotent in die got niht an.
als tâten sie ouch jôsuê.
der wisse niht umb unser ê:
ein got er minte ûz israhêl,
geheizen emanuêl.
er gloubte an in einen,
und mêr an deheinen.
der half im noch enhalf im dâ:
niht touc sîn helfe ouch anderswâ.
nu hân ich iu kunt getân
umb der sunne stille stân
und umb der juden gesigen
und der heiden underligen.>
dô sprach der margrâf zehant
< mirst daz von wârheit bekant:
sprechet, künic, swaz ir welt,
ir sît zer helle geselt.
ich geform iu nimmer mêre
kein gotlîche êre.
phâraônis bruoder,
ir sît der helle luoder,
und dar zuo ir koukelspil:
niht mêr ich mit iu reden wil.>
warumbe solt ichz lange sagen?
sît krists gebürte von den tagen
sô wart nie marteraer sô grôz,
der ie würde noch genôz
georjen von palastîn.
hie sol der rede ein ende sîn.
er wart gemartert siben jâr,
als uns diu schrift sagt für wâr
und ouch diu heilige künigin.
der keiser hiez in füeren hin,
daz man im slüeg daz houbet abe.
< aller tugent orthabe,>
mit reinem herzen sô sprach er,
< gewer mich, herre, des ich ger.
vater, sun, heilger geist,
bis mîner bete volleist:
der mich in noeten ruofe an
und mich dirre marter man,
daz im dîn helfe werde bekant.>
diu gotes stimme sprach zehant
< georî, friunt, bis gewert
alles, des dîn herze gert.>
dô sprach der - von - palastîn
< sô lâ dir, herre, bevolhen sîn
der mich enthoupten welle
und scherm in vor der helle;
und riht mir über dâciân
und die im bî gestân,
und lâ dir bevolhen sîn
die vil lieben bruoder mîn.>
hie mit enthoupte man in dâ.
dô kom ein starkez fiuwer sâ
und verbrant den künic dâciân
und die im wâren undertân,
alle gelîche,
arm unde rîche;
der liez ez einen niht genesen:
die suln ze helle hân daz wesen.
der engel fürste michaêl
enpfienc des margrâven sêl,
und manic engel liehtgevar:
die kômen mit sange dar
und fuorten in frôlîche
in daz himelrîche.
dâ wart fröude sunder zal,
dô er kom in des himels sal.
hie sol daz buoch ein ende hân.
er ist saelic, der ez kan verstân.
swer ez minnet, wizzet daz,
im ergât sîn dinc deste baz.
des herzogn und der herzogin,
der beider tihter ich hie bin,
ich von durne reinbot:
von himel rîcher herre got,
du solt ir beider sampt pflegen,
und gip in âbrahâmes segen.