mîn êrste liebe, der ich ie began,
diu selbe muoz an mir diu leste sîn.
an vröiden ich des dicke schaden hân.
iedoch sô râtet mir daz herze mîn:
sold ich minnen mêre danne eine,
daz enwaer mir niht guot,
sône minnet ich deheine.
seht, wie meneger ez doch tuot!
ich wil ir râten bî der sêle mîn,
durch deheine liebe niht wan durch daz reht.
waz moht ir an ir tugenden bezzer sîn,
danne obe si ir umberede lieze sleht.
taet an mir einvalteclîche,
als ich ir einvaltic bin!
an vröiden werde ich niemer rîche,
ez enwaere ir der beste sin.
ich wânde, daz mîn kûme waere erbiten;
dar ûf hât ich gedingen menege zît.
nu hât mich gar ir vriundes gruoz vermiten.
mîn bester trôst der waene dâ nider gelît.
ich muoz alse wîlen vlêhen
und noch harte, hulf ez iht.
herre, wan ist daz mîn lêhen,
daz mir niemer leit geschiht?
ich hân dur got daz criuze an mich genomen
und var dâ hin durch mîne missetât.
nu helfe er mir, obe ich her wider kome,
ein wîp diu grôzen kumber von mir hât,
daz ich si vinde an ir êren.
sô wert er mich der bete gar.
süle aber sî ir leben verkêren,
sô gebe got, daz ich vervar.
mich mac der tôt von ir minnen wol scheiden,
anders nieman: des hân ich gesworn.
ern ist mîn vriunt niht, der mir si wil leiden,
wand ich ze einer vröide sî hân erkorn.
swenne ich von schulden erarne ir zorn,
sô bin ich vervluochet vor gote alse ein heiden.
si ist wol gemuot und ist vil wol geborn.
heiliger got, wis gnaedic uns beiden!
dô diu wolgetâne gesach an mînem kleide
daz crûze, dô sprach diu guote, ê ich gie:
< wie wiltu nû geleisten diu beide,
varn über mer und iedoch wesen hie?>
sî sprach, wie ich wold gebârn umbe sie
...
...
ê was mir wê: dô geschach mir nie sô leide.
nu mîn herzevrowe, nu entrûre niht sô sêre.
daz wil ich iemer zeinem liebe haben:
wir suln varn dur des rîchen gotes êre
gern ze helfe dem vil heiligen grabe.
swer dâ bestrûchet, der mac vil wol besnaben,
dâne niemen ze sêre gevalle.
daz meine ich sô: die sêlen werden vrô,
sô si ze himele kêren mit schallen.
ich und ein wîp, wir haben gestriten
nû vil menege zît.
ich hân leides von ir zorne vil erliten,
noch heldet sî den strît.
nu waenet sî, dur daz ich var,
daz ich si lâze vrî.
got vor der helle niemer mich bewar,
obe daz mîn wille sî.
swie vil daz mer und ouch die starken unde toben,
ich enwil si niemer tac verloben.
der donre slege mohte aber lîhte sîn,
dâ si mich dur lieze.
nu sprechent, wes si wider mich genieze.
si kumet mir niemer tac ûz den gedanken mîn.
ob ich si iemer mêre gesehe,
des enweiz ich niht vür wâr.
dâ bî geloube mir, swes ich ir jehe,
ez gêt von herzen gar.
ich minne si vür alliu wîp,
und swer ir des bî gote,
alle mîne sinne und ouch der lîp
daz stêt in ir gebote.
ine erwache niemer, ez ensî min êrste segen,
daz got ir êren müeze pflegen
und lâze ir lîp mit lobe hie gestên,
dar nâch êweclîche.
nu gip ir, herre, vröide in dîme rîche:
daz ir geschehe, alsô müeze ouch mir ergên.
swie verre ich var, sô jâmert mich,
wiez noch hie gestê.
ich weiz wol, ez verkêret allez sich.
diu sorge tuot mir wê.
die ich hie lâze wol gesunt,
der envind ich leider niht.
der leben sol, dem wirt menic wunder kunt,
daz alle tage geschiht.
wir haben in eime jâre der liute vil verlorn.
dâ bi sô merkent gotes zorn,
und erkenne sich ein ieglichez herze guot.
diu werlt ist unstaete.
ich meine, die dâ minnent valsche raete,
den wirt ze jungest schin, wies an dem ende tuot.
swaz ich nû gesinge,
daz ist allez umbe niht; mir weiz sîn niemen danc.
ez wiget allez ringe,
dar ich hân gedienet, dâ ist mîn lôn vil kranc.
ez ist hiure an gnâden unnaeher danne vert
und wirt über ein jâr vil lîhte kleines lônes wert.
wie der einez taete,
des vrâge ich, ob ez mit vuoge muge geschehen,
waer ez niht unstaete,
der zwein wîben wolte sich vür eigen geben,
beidiu tougenlîche? sprechent, herre, wurre ez iht?
< wân solz den man erlouben unde den vrouwen niht.>
die hinnen varn, die sagen dur got,
daz ierusalêm der reinen stat und ouch dem lande
helfe noch nie noeter wart.
diu klage wirt der tumben spot.
die sprechent alle, waer ez unserm herren ande,
er raeche ez ân ir aller vart.
nu mugen si denken, daz er leit den grimmen tôt!
der grôzen marter was im ouch vil gar unnôt,
wan daz in erbarmet unser val.
swen nû sîn criuze und sîn grap niht wil erbarmen,
daz sint von im die saelden armen. nu waz gelouben wil der hân,
und wer sol im ze helfe komen an sînem ende,
der gote wol hulfe und tuot es niht?
als ich mich versinnen kan,
ez ensî vil gar ein êhaft nôt, diu in des wende,
ich waene, er ez übel übersiht.
nu lât daz grap und ouch daz criuze geruowet ligen:
die heiden wellent einer rede an uns gesigen,
daz gotes muoter niht sî ein maget.
swem disiu rede niht nâhe an sîn herze vellet,
owê, war hât sich der gesellet! mich habent die sorge ûf daz brâht,
daz ich vil gerne kranken muot von mir vertrîbe,
des was mîn herze her niht vrî.
ich gedenke alsô vil manige naht,
< waz sol ich wider got nu tuon, ob ich belîbe,
daz er mir genaedic sî?>
sô weiz ich niht vil grôze schulde, die ich habe,
niuwan eine der kume ich niemer abe.
alle sünde liez ich wol wan die:
ich minne ein wîp vor al der welte in mînem muote.
got herre, daz vervâch ze guote! ich wil gesehen, die ich von kinde
her geminnet hân vür elliu wîp.
und ist, daz ich genâde vinde,
sô gesach ich nie sô guoten lîp.
obe aber ich ir waere
vil gar unmaere,
sô ist si doch, diu tugende nie verlie.
vröide und sumer ist noch allez hie.
ich hân alsô her gerungen,
daz vil trûreclîche stuont mîn leben.
dicke hân ich< wê> gesungen,
dem wil ich vil schiere ein ende geben.
< wol mich> singe ich gerne,
swenne ich ez gelerne.
des ist zît, wan ich gesanc sô nie.
vröide und sumer ist noch allez hie.
wîze, rôte rôsen, blâwe bluomen, grüene gras,
brûne, gel und aber rôt, dar zuo des klêwes blat,
von dirre varwe ein schoener slat under einer linden was.
dar ûfe sungen vogele. daz was ein schoene stat.
kurz und lanc gewahsen, bî einander stuont ez schône.
noch gedinge ich, der ich vil gedienet hân, daz sî mir lône,
ez ist manic wîle, daz ich niht von vröiden sanc,
und weiz joch niht rehte, wes ich mich vröwen mac.
daz ich der guoten niht sach, des dunket mich vil lanc.
doch vürhte ich, sî gewunne noch nie nâch mir langen tac.
ich sol ze mâze lachen, unz ich ir gnâde erkenne.
als ich danne bevinde, wie ez allez stât, dâ nâch lache ich denne.
< wie sich minne hebt, daz weiz ich wol;
wie si ende nimt, des weiz ich niht.
ist daz ichs inne werden sol,
wie dem herzen herzeliep beschiht,
sô bewar mich vor dem scheiden got,
daz waen bitter ist.
disen kumber vürhte ich âne spot.
swâ zwei herzeliep gevriundent sich,
und ir beider minne ein triuwe wirt,
die sol niemen scheiden, dunket mich,
al die wîle unz sî der tôt verbirt,
waer diu rede mîn, ich taete alsô:
verliure ich mînen vriunt,
seht, sô wurde ich niemer mêre vrô.
dâ gehoeret manic stunde zuo,
ê daz sich gesamne ir zweier muot.
dâ daz ende unsanfte tuo,
ich waene wol, daz sî niht guot.
lange sî ez mir unbekant.
und werde ich iemen liep,
der sî sîner triuwe an mir gemant.>
der ich diene und iemer dienen wil,
diu sol mîne rede vil wol verstân.
spraeche ich mêre, des wurde alze vil.
ich wil ez allez an ir güete lân.
ir gnâden der bedarf ich wol.
und wil si, ich bin vrô;
und wil sî, sô ist mîn herze leides vol.
saehe ich iemen, der jaehe, er waere von ir komen,
waere ich dem vîent, ich wolte in grüezen.
allez, daz ich ie gewan, hette er mir daz genomen,
daz möht er mir mit sînen maeren büezen.
swer si vor mir nennet,
der hât gar,
mich ze vriunde ein ganzez jâr,
hette er mich joch verbrennet.
got weiz wol, ich vergaz ir niet,
sît ich von lande schiet.
ich engetorste ir nie gesingen disiu liet,
waer sî vil reine niet und alles wandels vrî.
sî sol mir erlouben, daz ich von ir tugenden spreche.
mich wundert, ist si mir doch niht ein wênic bî,
waz si an mir reche.
der al der werlde vröide gît,
der troeste mîn gemüete.
mîn vröide an der vil schoenen lît,
nâch der mîn herze wüete.
scheide, vrowe, disen strît,
der in mînem herzen lît,
mit reines wîbes güete.
du nim daz, vrowe, in dînen muot
und tuo genaedeclîche
gegen mir. unsanfte mir daz tuot,
und sol ich von dir wîchen.
du lâ gegen mir den dînen haz.
sône mac mir niemer werden baz
wan in dem himelrîche.
und sold ich iemer daz geleben,
daz ich si umbevienge,
sô müese mîn herze in vröiden sweben.
swenne daz alsô ergienge,
sô wurde ich von sorgen vrî.
ir genâde stânt dâ bî,
ob sî mir des verhienge!
diu saelde hât gekroenet mich
gegen der vil süezen minne.
des muoz ich iemer êren dich,
vil werde küniginne.
swenne ich die vil schoenen hân,
sône mac mir niemer missegân.
si ist aller güete ein gimme.
geprüevet hât ir rôter munt,
daz ich muoz iemer mêre
mit vröiden leben, zaller stunt,
swar ich des landes kêre.
alsô hât sî gelônet mir,
gescheiden hât mich niht von ir
vro zuht mit süezer lêre.
ich vant si âne huote
die vil minneclîche eine stân.
jâ, dô sprach diu guote:
< waz welt ir sô eine her gegân?>
< vrowe, ez ist alsô geschehen.>
< sagent, war umbe sint ir her? des sult ir mir verjehen.>
< mînen senden kumber
klage ich, liebe vrowe mîn.>
< wê, waz sagent ir tumber?
ir mugent iuwer klage wol lâzen sîn>
< vrowe, ich enmac ir niht enbern.>
< sô wil ich in tûsent jâren niemer iuch gewern.>
< neinâ, küniginne!
daz mîn dienst sô iht sî verlorn!>
< ir sint âne sinne,
daz ir bringent mich in selhen zorn.>
< vrowe, iuwer haz tuot mir den tôt.>
< wer hât iuch, vil lieber man, betwungen ûf die nôt?>
< daz hât iuwer schoene,
die ir hânt, vil minneclîchez wîp.>
< iuwer süezen doene
wolten krenken mînen staeten lîp.>
< vrowe, niene welle got.>
< wert ich iuch, des hetet ir êre sô waer mîn der spot.>
< sô lânt mich noch geniezen,
daz ich iu von herzen ie was holt.>
< iuch mac wol verdriezen,
daz ir iuwer wortel gegen mir bolt.>
< dunket iuch mîn rede niht guot?>
< jâ si hât beswaeret dicke mînen staeten muot.>
< ich bin ouch vil staete,
ob ir ruochent mir der wârheit jehen.>
< volgent mîner raete,
lânt die bete, diu niemer mac beschehen.>
< sol ich alsô sîn gewert?>
< got der wer iuch anderswâ, des ir an mich dâ gert.>
< sol mich dan mîn singen
und mîn dienst gegen iu niht vervân?>
< iu sol wol gelingen,
âne lôn sô sult ir niht bestân.>
< wie meinent ir daz, vrowe guot?>
< daz ir dest werder sint unde dâ bî hôchgemuot.>
guote liute, holt
die gâbe, die got, unser herre, selbe gît,
der al der welte hât gewalt.
dienent sînen solt,
der den vil saeldehaften dort behalten lît
mit vröiden iemer manecvalt.
lîdet eine wîle willeclîchen nôt
vür den iemermêre wernden tôt
got hât iu beide sêle und lîp gegeben.
gebt ime des lîbes tôt, daz wirt deme lîbe ein iemer leben.
minne, lâ mich vrî!
du solt mich eine wîle sunder liebe lân.
du hâst mir gar den sin benomen.
kumst du wider bî,
swenne ich die reinen gotes vart volendet hân,
sô wis mir aber willekommen.
wilt aber dû ûz mînem herzen scheiden niht
- daz vil lîhte unwendic doch beschiht -,
vüere ich dich danne mit mir in gotes lant.
sô sî er der guoten dort umb halben lôn gemant.
< owê>, sprach ein wîp,
< wie vil mir doch von liebe leides ist beschert!
waz mir diu liebe leides tuot!
vröidelôser lîp,
wie wil du dich gebâren, swenne er hinnen vert,
dur den du waere ie hôchgemuot?
wie sol ich der werlde und mîner klage geleben?
dâ bedorft ich râtes zuo gegeben.
kund ich mich beidenthalben nû bewarn,
des wart mir nie sô nôt. ez nâhet, er wil hinnen varn.>
wol si, saelic wîp,
diu mit ir wîbes güete gemachen kan,
daz man si vüeret über sê.
ir vil guoten lîp
den sol er loben, swer ie herzeliep gewan,
wande ir heime tuot alsô wê,
swenne sî gedenket an sîne nôt.
< lebt mîn herzeliep oder ist er tôt>
sprichet sî,< sô müeze sîn pflegen,
dur den er süezer lîp sich dirre welte hât bewegen.>
ich und ein wîp wir haben gestriten
nû vil manige zît.
ich hân von ir zorne leides vil erliten,
noch haltet sî den strît.
si waenet des, durch daz ich var,
ich lâze sî noch vrî.
got vor der helle niemer mich bewar,
obe daz mîn wille sî,
swie sêre daz mer und ouch die starken unde toben,
ich wil si niemer dâ verloben.
der donreslege mohte aber lîhte sîn,
durch die sî mich lieze.
nu sprechent, wes si wider mich genieze.
si kumet mir niemer tac ûz dem herzen mîn.
swer minne minneclîche treit
gar âne valschen muot,
des sünde wirt vor gote niht geseit.
si tiuret und ist guot.
wan sol mîden boesen kranc
und minnen reiniu wîp.
tuot erz mit triuwen, sô habe danc
sîn tugentlîcher lîp.
kunden sî ze rehte beidiu sich bewarn,
für die wil ich ze helle varn.
die aber mit listen wellent sîn,
für die wil ich niht vallen.
ich meine, die dâ minnent âne gallen,
als ich mit triuwen tuon die lieben vrowen mîn.
swie gerne ich var, doch jâmert mich,
wie ez nu hie gestê.
ich weiz wol, ez verkêret allez sich.
diu sorge tuot mir wê.
die ich hie lâze wol gesunt,
der vinde ich aller niht.
swer leben sol, dem wirt manic wunder kunt,
daz alle tage geschiht.
wir haben in einem jâre der liute vil verlorn,
an den man siht den gotes zorn.
nu erkenne sich ein ieglich herze guot!
diu welt ist niemen staete
und wil doch, daz man minne ir valschen raete.
nu siht man wol ir lôn, wie si an dem ende tuot.