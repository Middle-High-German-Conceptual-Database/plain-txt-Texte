hÿe nach volgen guot nüczlich lere und underweÿsung in teütsch beschriben / auß den parabolen und beÿsprüchen salomonis / auch auß kathone / tulio / und auß andern lerern und poeten gezogen. darjnne ein iunger mensch underricht wirdet / wÿe er sich in erberkeÿt und guoten siten gegen got und dem menschen halten sol. zuo dem ersten. quid optimum et pessimum sit in homine.
ejn junger fraget einen heÿdenischen meister der hieß seneca / was
das peßt und das pösest und auch dz scherpffest schwert wer an
dem menschen. er antwurt und sprach / das ist die zung / wann
also erkennet man den menschen an seiner zungen / als einen hafen
an dem klang ob er gancz oder zerprochen seÿ / also
klingt er
herwider / also erkenn den menschen an der red / wann die zung
dz wort außspricht durch den mund / der mund ist ein öffnung
und ein pot des gemütes oder des sinnes / wann es ist pesser
underweilen schweigen denn reden wann vil von red wegen
verdorben sind / aber von schweÿgen niemant / wann der ist der
aller krenckest mensch an im selber der seyn geprechen und torheit
nit verschweigen mag / und darumb die kleffigkeit kempfft und
krieget wider die verschwigenheit und spricht also loquacitas
contra taciturnitatem. &c.
der thuot nit unrecht der vil redt und guote nücze ding redt. aber
der selten redt und redt unnücze ding und verlaßene vergebne
wort der ist schuldig einer missetat. verschwigenheit antwurt / wer
nit wol reden kan der schweig und seÿ ein piderman / wz du
allein hörest dz verschweÿg als du sein nie gehört habest
schweÿgen hat mich nie gerauen / aber reden hat mich oft gerauen
/ wann sich guot rede zuo dem ersten an dem anfang offt erheben zuo
guot und enden sich zuo übel / der zuo vil redt der mag on lüge / on
müssige wort und on sünd nit gesein / darumb spricht katho / die
erst tugent und weißheÿt ist meistern und zämen die zungen /
thuo nach dem natürlichen ebenpild des hanen / der schlecht sich
dreÿstund mit den flügeln ee das er krät. jn loquela sex considera.
also betracht weißlichen sechs ding in deinem muot ee dz du
redest / zuo dem ersten schecz und suoch in dir selber wer du
seÿest an dir selber. zuo dem andern mal / gedenck was du reden
wilt zum dritten / nymm war mit wem du reden wilt. zum
vierden betracht die ursach warumb du reden wilt. zum
fünfften fürtracht dÿe weÿse / in welcher maß und wie du reden
wilt. zum sechsten merck die zeit zuo reden oder zuo schweÿgen. sex consilia in loquela considera
wilt du für weiß gehalten werden so betracht ordenlich die sechs
räte. der erst rat ee dz du redest oder antwurt gebest / so merck
eben wer redet / ob man dir zuospreche oder einen andern. jst dz es
einem andern angeet so vermisch dich nit darein / und verantwurt
nit dz dich nit berürt / wann es ist ein missetat der sich fremder
krieg underwindet und dz sein nit außrichten mag. der ander rat
/ so dich die red antrifft / ee das du antwurtest / gedenck in deinem
muot ob du zornig seÿest und beÿ dir selber nit so schweÿg / wann
der zorn verhindert dz gemüt dz es die warheÿt nit erkennen mag
/ noch vernemen weyßlich das
recht. der dritt rat / wer den
andern leren wil oder straffen / der weiß und ler sich selber vor
und wz du straffen wilt dz thuo selber nit / es ist ein schand dem
lerer so in sein eÿgen laster strafft / wann wer guots / raten / reden
und lernen wil / und pöß würcken und tuon / der übersagt sich
selber. der vierde rat / pist du wol beÿ deinen sinnen und kanst
wol reden so antwurt deinem nechsten / kanst du nit reden so
schleüß deinen mund zuo dz du nit aufgesagen werdest in deinen
worten und schmach leÿdest. der fünfft rat / betracht den anfang
und dz end der rede und der wort wz nucz oder schaden mag
bringen. der sechst rate red nit dz dich gereüen mag / und dz du
es widersprechen müssest oder widerliegen / wann dz zuo einem
mal gesprochen ist dz mag man nit widersprechen dz es nit
gesprochen seÿ / das wort würt leycht und lindlich gesprochen
und hart widerzogen / an ungewissen und zweÿffelhafftigen
dingen ist pesser schweÿgen dann antwurten. wann dz recht ist
lauter und klar an im selbs an dem liecht. aber der zweiffel bedarff
bedewten. und darumb waran du zweÿfel hast dz thuo nit. secundum consilium loquele considera
das ander stuck / wann du reden wilt so gedenck ee du redest wz
du reden wilt. war oder gelogen. und vor aller meÿnung oder
fürsacz sol vorgeen und fürgeseczt werden die warheÿt. und vor
allem tuon hab ee guoten weisen rat. wann es ist ein pöse gewonheÿt
der da verschmecht die warheit und weisen rat. wann der gerecht
redt wz zuo reden ist. und verschweÿgt dz zuo schweigen ist / und
vermischet nit dz war under dz gelogen. wann als unzimlicher ist zuo reden wider die warheÿt. also ist unzimlich zuo thuon wider
die warheÿt / und sag die das sÿ zuo gelauben seÿ. dz sÿ nit üppig
und zuo einer lüg gescheczt werde / darumb üppige verlaßne red on
nucz vermeÿd und verschweig / sÿ seÿen redlich oder unredlich.
jtem prüff dein red ob sÿ seÿ redlich oder unredlich / bescheiden
oder unbescheiden. jtem deine wort süllen seÿn gütig und süß.
wann guote wort die machen freünd und senfften den freündt und
waÿchen in. jtem linde wort prechen und vertreiben zorn aber
herte wort machen und enzünden zoren und ungestümikeÿt. jtem
schöne und zÿmliche wort sprich / und hüt dich vor newen pösen
verlaßnen unzimlichen sprichworten das auß der weÿs ist. jtem red
nicht verholne wort die unverstentlich sind und ungemein den
sinnen und zweÿfelhafftige wort sunder die klar und offenbar sind
es ist pesser
zuo verschweÿgen das / das nÿemandt versteet dann
zuo offenbaren. jtem red nit betrogenlichen das man dich durch
argkwon nicht hasse. und hüt dich vor dro rede das dein veind gen
dir nit bewegt werden. dz du dein veind erpitest mit worten und
wercken. desselben pist du auch von im wartende. jtem ist das
dir unpillichs und unrecht beschicht von dem sterckern und
gewaltigern. so ist pesser mit schweÿgen in vermeÿden und fliehen
denn mit red überwinden. jtem red nit spötlich noch schimpfflich
von freünden noch von veÿnden wann der geleÿdiget freündt
würd hart zornig. aber des veÿndes zoren kommt zuo scheltworten
und zuo schlegen consilium commune.
jtem ich gib dir den gemeinen rate dein rede seÿ nuczpar und nit
üppig / bescheÿden
süß und lind / waich und nit hert. schön und
nicht betrogen oder zweifelhafftig / nit hinderlistig / nicht spöttlich
noch hoffertig / nicht müssig noch verlassen red die wider guot siten
sind / und nit ungelaublich rede. tercium consilium considera
auff das dritt hab mercken gegen wem und mit wem du reden wilt
ob er freünt oder veind seÿ. ist es ein freünd / so red süßlich mit
dem freünd frölich und in geheÿm / dz auß dem freünde nicht
werde ein veind / und daz die geheÿm müg beÿ im beleiben.
deinen heÿmlichen rate halt mit dir selber. und dein geheÿm
offenbar nit einem ÿegklichen freünd wz du wilt verschwigen
haben deinen sin sag weder freünden noch veinden. jst es eÿn
missetat so vahet er dich auff oder er spottet dein / darumb laß es
beÿ dir begraben sein / es ist sicherer beÿ
dir verschwÿgen den
dz du einen andern pitest dz er es verschweÿge. wilt du von
heimlichen dingen rat habe. die heÿmlicheyt offenbar nür dem
aller bewertisten getreüsten und aller heimlichsten freünd. den
erwel auß tausenten einen jtem den treüen arczet deines gelaubens
leg für deinen geprechen und siechtum deÿnes leibes. und mit
deinem veind red lüczel. und offenbar im nit dein heimlikeÿt. und
deinen versünten veinde traw nicht zuo wol. wann der dunst des
hasses reücht in dem herczen des veindes wo dz feür lang leÿt da
reücht es gern. dem alten veind getraw nicht. wann wo im gefellet
die stund und die stat. er wirdet nit gesetiget und benügt in nit an
deynem pluote. so du einen andern magst haben so geselle dich nit
zuo deinem veinde. den unerkanten meid und den arckwenigen als
den veind piß
du in erkennest. jtem gen allen leüten halt dich
weÿßlich mit wenig worten und wercken das du nit vermerckt werdest.
jtem dem unerkannten weggeferten sag dein geheÿm und
geschefft oder gefert nit. tregt er ein lanczen. so gee beÿ im an der
rechten seiten jtem aber merck gegen wem du redest. ob er weÿß
oder unweiß seÿ und ist er unweiß so verschmecht er dein red.
wann ist das der weÿß mit dem toren zürnet oder krieget. oder
schimpffet oder lachet. da vindet er kein ruo oder frid. denn du
redest dz er gern höret. jtem red lüczel gen dem spöttigen. wann
ir red ist als ein vergifftiges geschoß. das fleüch und ir geselschafft
meid als den strick. daz sÿ dich nit verpinden und verknüpffen
jtem straf
den spotter nit und den kriegischen dz er dich nit
hasse. straff den weisen und demütigen die haben für guot. straffest
du aben den toren so erkückest du ungedult / und die entspringet
auß hoffart jtem mit dem kleffigen hab lüczel red / wann der
erkucket trugenheit und poßheit. jtem hab mit den toren und
unweisen keinen rat / sÿ künnen anders nit geraten nür dz in wol
gefelt / wann der hundt pilt nach seiner weÿs und art. jtem hab
mit dem zornigen pösen keinen rat wann er nit weißheit hat. so
man mit dem pösen ÿe mer rates pfliget und hat / so er ÿe pöser
würt als wenn man ÿe mer holcz an dz fewr leget so es ÿe vester
prynnet. jtem / sag dein heimlikeÿt nit truncken und kleffigen
leüten weiben noch kinden noch unweisen / wann sÿ selten
verschweigen mügen. unverschwigenheÿt ist ein grosser geprech
an dem menschen.
quartum consilium. loquele considera
auff dz vierd merck warumb du reden wilt. da merck den anfang
und dz end. jtem du solt an sach nichcz reden eintweder red
nüczlich ding durch götlich ere oder durch menschlichen gemach
oder frides willen / oder durch notturfft deinem nechsten zuo nucz
und eren willen quintum consilium considera.
auff das fünfft merck was du reden solt und in welcher weis und
maß du dein red fürbringen solt das man sÿ von dir weißlich
aufneme. halt rechte weiß und maß in worten und wercken das ist
ein guote schöne tugent und ist löblich jtem es ist zuo wissen dz
fünfferleÿ weÿs ist außzesprechen die red an der fürlegung. die
erst weis dz sich beweg die zung und stymm mit dem wort /
der leÿb rür und beweg sich meßlichen und on kechiczen geleich
und lindtlich und klerlich und teütigklich volbring ein ÿegklich
wort nit zuo laut noch zuo still in mitler maß / die ander weiß mit
frölichem auffsehenden anplick / zuo stat ÿegklichs wort bring für.
eins sprich schlechtigklichen / und das ander weißlich / und gewar
dz es war seÿ und nit gelogen. wann wilt du zuo eren kommen so
fleiß dich all zeit der warheÿt. die dritt weiß / das ein ÿegklich
wort seÿ lustig / schön und czierlich zuo hören / wenn du von
grossen schweren dingen redest. dz sprich auß ernstlichen und wol
gewegen und wol gezieret und mercklichen / besunder so du von
hohen dingen redest. die vierd weißheit so du schlechtigklich und
gemechlich / da mische nicht under hoche
und scharpffe wort.
die fünfft weis. ob du icht außsprichst das zuo loben oder zuo
schelten seÿ da halt maß und mittel erberlichen und lob meßlichen
dz du geschelten mügest und schilt noch meßlicher überiges lob.
jtem überigs schelten ist argwenig und wirdig zuo straffen / jtem
lob also den außwendigen das du nit leÿdest den gegenwurtigen.
jtem halt die maß dz du mit der red nit zuo schnell seÿest noch zuo
seümig. für die rechten sitlichen weÿs. halt dich zuo dem
außsprechen das du deine wort herwider mügest rechtfertigen. als
katho spricht. es ward nÿe pesser list denn der seiner zungen
meister ist darumb verschewß dich nicht zuo pald mit worten.
jtem / und wer da zuo hand und schnelle die sinne der wort versteet
und treglich verantwurt und urteilet der
urteÿlt recht und
nüczlichen / und betracht sich gemechlich dz ist sicherheÿt / wann
wer schnell antwurt und urteilt dz gereüet offt und ist ein missetat.
jtem dem weisen zÿmt zuo haben langen und stillen rat / wann
schneller und weÿter rat gerätt gar selten zuo dem pesten. dreü
ding zerstören den menschen / der weiß ist / dz ist schnell und
behender rat / und der zornig rat / geitikeÿt und überige begirde.
item wes du über ein worden pist nach rat dz zuo thuon ist dz thuo
drat und schnell / und dz waltet gelück. schweÿg nit zuo lang / und
red nit zuo vil / hör vil und verantwurt lüczel socrates spricht. so
gefallest du manigen so du dz pest tuost mit wenig red / guote red ist
ein anfang der freüntschafft / darumb deine wort süllen sein / erber
/ frölich / lauter klar und einfeltig / schon zuo einander gesaczt wol
gemütigklich. doch on gelechter und
geschreÿ sitigklichen und
lindigklichen außgesprochen / und süßlichen mit guoter weise / zÿl
und stat und stund. sextum consilium.
der sechst rat ist das du der rechten zeÿt solt warten zuo reden /
wann der weiß der schweÿget piß zuo der rechten stund und zeit
aber der unweÿß wartet nit der rechten zeÿt es ist ein zeÿt zuo
schweigen und ein zeÿt zuo reden zuo notturfft / jtem wa dein red nit
genem ist da man dich nit gern hört da vergeüß nit deine wort und
übernymm dich nit deiner weißheÿt. als hofiern / singen und
ander seÿtenspil dz dem betrübten und traurigen ein leid ist / also
ist sprechen und sagen da man es nit hören und mercken wil / zuo
geleicher weise als wenn man eÿnen schalaffenden weckt auß
einem trawm / darumb wer ee antwurt ee das er die red recht
vernymmt und verhört
der ist ein tor gescheczet / und ist
wirdig einer schand und gespött / als ein alt gesprochen wort ist /
man bedarff den toren keÿn schellen an den hals hencken dabeÿ
man in erkenne / dann sein zung macht in wol kuntper und
offenbar / darumb ee dz du für gericht kommest so gedenck ob du
recht habest. und dz recht volrecken mügest / und ee du reden wilt
so leren vor reden. litteras facere.
wilt du brÿeff und potschafft schreiben so ticht also / und secz zuo
dem ersten deinen gruoß und willig dienst. zuo dem andern die
maÿnung zuo dem dritten / sag dein notturff. zuo dem vierden /
secz dein begerung und pet zuo dem fünfften secz dein
beschliessung wz du vermainest an dem ende. ambasicum ducere.
jtem wilt du pot sein oder aber herrliche potschafft werben / so
halt dich also. zuo dem
ersten / wart stat und zeÿt und sag den
darzuo du gesant pist deÿner herrschafft gruoß. zuo dem andern
enpfilhe dich und dÿe mit dir poten seÿen / den darzuo du gesant
pist in huld und in genade. zuo dem dritten / sag dein potschafft
als sÿ dir bevolhen ist zuo dem vierden mal. man und weise mit
worten das du behabest dz dein herrschafft begert oder vodert.
zuo dem fünfften mal. gib dÿe weÿs bedeutung und weg wie dz
müg gesein oder geschehen das deÿn herrschaffte maint gewert
werden. zuo dem sechsten mal. so erzeig mit ebenpilden ob es
anders geschehen ist ein sölichs / und erfarn hat geschehene ding /
also und also. zuo dem sibenden mal / so sol er mit rechter
bescheidenheit laÿten / füren / steüren bewaren und weÿsen also /
dz sein potschafft krafft und fürgang hab. advocatus.
item wilt du als eÿn fürspreche ÿemant des rechten helffen
weltlich oder geistlich. zuo dem ersten sihe an dz geschriben recht
waz das sage zuo deinen sachen. zuo dem andern / leg für dein
sach. zuo dem dritten / nymm war wie es die geschriben recht
außlegen und bedeüten zuo dem vierden. suoch sölch ebenpild
und so getane ding in dem rechten / wie sÿ darüber urteil sagen
zuo dem fünfften. betracht wz wider dich müg gesein in dem
rechten. gedenck dÿe widerwertikeÿt die dich jrre und
widertreÿbe zuo dem sechsten. suoch endung und beschließung
deiner sach dz du wissest hinwider sagen wz du erworben habest.
also haben nun ein ende die rete von der rede da übe dich jnn mit
worten und mit wercken / wann übung und gewonheÿt überwindet
dÿ natur und den list und aller meister gesecze und lerer.
davon ist es ein unweißheÿt und ist unzimlich einen gelerten
mann so er sich bekümert mit krieg und sich nit übet in tugenden.
also dz du weißheÿt habest und weißlichen lebest in weltlichem
leide. suoch trost dz dich traurikeÿt nit überwinde. wann wer sich
selber verzert und frisset seÿn pluot und marck. der derret seinen
geÿst und verschwindet gar. wann traurikeÿt ertötet vil menschen
und doch halt die maß piß frölich mit den freünden. und hab
mitleiden mit den betrübten wilt du lang jung erscheinen so
vertreib groß sorg. wann grosse sorg macht alt scheinen. aber des
weisen mannes hercz wonet da ernst ist. und dz hercze der toren
wonet da schimpff und verlassenheit ist. du magst wol frölich sein
und schimpfflichen leben. doch zuo massen on schand und on laster
wort / davon man sich ergern mag. daz verstee also / du
magst wol gelechter machen / doch halt dein vernunfft gezemt / dz du nit
unkeüsche schampere wort von junckfrawen. frauen / oder kinden
außzÿehest. wann vil übels davon ersteen mag. de prudencia et filiabus eius
hie ist zuo mercken was fürsichtikeÿt ist und heißt / und wie vil
sÿ ratsamer töchter under ir hat. und wz nucz und frummen von
fuorsichtikeÿt kummen / und wie man sÿ mag begreiffen haben und
gewynnen quid sit prudencia
item / fürsichtikeit ist hinderdencken dz guot und das pöß. und auß
den zweÿen eines scheiden und erkennen von dem andern. und dz
guot darauß erwelen und tuon / und dz pöß vermeiden. die
fürsichtikeÿt ist nit treg und underkommt alle ding. sÿ hat sechs genaturt töchter. das ist bescheÿdenheÿt / verstendikeÿt /
kluogheit / warnemerin behendikeÿt und gelÿrnikeÿt. die erst
tochter. die do heist bescheidenheit. die hat an ir die nücz und
natürlich eÿgenschafft / dz sÿ sich also übet sie nymmt und
mercket auß dz guot und dz pöß / dz zimlich und unzimlich dz
erberig und schentlich. darauß erwelt sÿ dz peßt und haßt und
fleücht dz pöß die ander tochter verstentlicheit. die spehet die
warheit auß allen dingen die dritt tochter dz ist kluogheit / die
mercket auf gegenwertige ding als sÿ sind / und sicht künfftige
ding für als sÿ mügen geschehen. die vierd tochter ist
warnemerin. die luoget allenthalben hin und her und nymmt war
aller widerwertiger und schedlicher ding / davor gewarnet sÿ sich.
die fünfft tochter / jst behendikeit die scheidet die tugent auß.
und seczet die
vor der tugent zuo tuon und zuo wirdigen die
sechst tochter gelirnikeit die da weiset und lert die unkünfftige
tugent. als salomon spricht. der weg der toren ist gerecht in seinen
augen. aber der weiß suocht rat. utilitas prudencie est hec.
das sind die nücz die da kommen von fürsichtikeÿt / der mensch
würt selig messig. stett und guotes muotes. nun rat an wie wir sÿ
piß emßig zuo fragen mit emsiger übunge. du solt
auch freÿ sein von überiger außwendiger sorg und von leiplich /
gelüsten. der weisen gewynnen mügen so rat ich. erwel die weisen und künstreichen
meister / und die bewertisten hantwercks meister und thuo nach
irem rate / und sprüch nymm war und verstee sÿ. behalt sÿ in
der behütnuß. und hab sÿ lieb vor deinen augen
des gemütes / und vor allen lerern. de gwerra consilium
ee dz du krieg und herfart an vahest. so vorder die getrewesten
und die beweresten und erfarnesten in streiten und in kriegß laÿter
und enpfahe fleissigen rat von in. und thuo nach rat dz dich nichcz
gereüe hast du rechten krieg so leg es für als es dir widerfaren ist.
und ist denn sache dz in den selben rat arczat seÿn / so raten sÿ auf
wunnden und geprechen wider zuo bringen und hilff der
gesuntheÿt. sind aber da versönt freünd die vor veind sind
gewesen die raten auf rach. sind da iung torheit unversuocht leüt.
die raten auff gähen rach und sprechen wenn das eÿsen haiß und
glüent ist so laßt es sich leicht schmiden. darumb sol man krieg
anfahen und die veind in der newe heÿmsuochen / sind aber das
geporn freünd / dÿe
raten vor allen dingen huot und sicherheÿt
der pösen / das er nicht veruntreüet werde mit hinderlistikeÿt an
dem leben und gefencknuß und speÿsung der vest und mit guoter
wache. aber der weiß rat spricht pesser ist ein trege urteil denn
schnelle antwurt und betracht was krÿeg bedarff / und sihe an den
anfang und das ende und das vermügen des herren und des
veÿndes. der weiß rat ist ein guoter vorgang oder fürgab wann
pesser ist der weiß man denn der starck wann weißheit raicht
verrer dann die sterck darnach sich an die sach und nach dem
geschehen. darnach verwandel und verkere deinen rat mit wenig
oder lüczel leüten. und mit den erfarnesten und weißesten jtem
weibes rat / jst das er gar schnell ist und guot. so ist im pillichen
nach zuo volgen / wann wir spüren dz grosse ding weißlichen
überspricht. der zorn seÿ verr von dir / wann mit dem mag
nichcz rechtes geschehen noch betracht werden. der zorn hat auch
kein parmherczikeÿt. ob ein zorniger wol guot rete geÿt so ist er
doch nit zuo scheczen. jtem welcher den zorn in im dempt und
überwindet der hat seinen grossen veÿnd überwunden vor den
holwangern und schmeichern. und vor den versönten veinden hüt
dich und getraw in nicht. noch von den die dich vörchten / und
auch von kinden / noch von truncken / noch von den gen den du
arckwon hast / wann sÿ raten eins und du ein anders. sÿ raten
lintlich nach deinem willen und wie dir die begird steet / und
darumb vindest du in dir selber nit rat / noch mÿnnder von den
andern. vindest du guoten rat / halt deinen eigen rat taugenlichen
beÿ dir. und vindest du von deinen rat leüten keinen
pessern rat dann deinen so öffnen den willen deines eÿgen rates keinem
andern ratman nun ist zuo wissen zuo dem dritten mit wem und
von welchem du rates solt pflegen so rat ich dir mit deinem
allertreüesten freünde wann nichcz süssers ist denn haben eÿnen
guoten getreüen freünd damit eins mag reden als mit im selber. ein
guoter freünd ist über alle schecz / den hab lieb als dich selber und
deinen eÿgen leib / und doch nicht als lieb oder lieber denn got /
halt rat mit den künstreichen und mit den weisen. und mit den
alten und mit den die wol bewert und erfaren und ersuocht sind.
und nit mit den pößlistigen dÿe einem zuo übel raten. wann einem
ÿegklichen geÿst ist nicht zuo gelauben / und ergib dich im nicht.
sunder nür dem bewerten
doch versuoch vil. und wz dz pest seÿ
das behalt. wer leicht gelaubt der ist eines leichten herczen / und
die leichtikeit zeücht zuo der torheÿt. hab rat mit den alten in den
weÿßheÿt ist. wann die gedencken alter wicz und freünden. und
wenn du mit in rates wilt pflegen / so hab die fürsichtikeit und frag
einen allein / und mit lüczeln pflig rates. und auß tausenten erwel
einen guoten ratgeben. aber ist sein not so nymm mer ratgeben.
wann die gedancken entweÿchen auß den sinnen / und wo vil
ratgeben sind da werden die sinn und die freünde bestettiget in
dem rat. hab nüchterling frü offt rat und auff den abent wirtschafft.
und laß dich in deinem rate nit abweisen mit süssen linden und
getichten worten. nur laß dich erwegen die wort die auf den grunt
geen und die die warheÿt treffen. und gelaub und getraw deiner
eigen weißheÿt und
fürsichtikeÿt nit zuo vil mit volgen. sunder
du solt mit rat und nach rat von den fremden weißheÿt spüren /
wann mit zweiffel wirdet man weÿs / wann zweiffel in ÿegklichen
dingen ist nücz / und von den weisen rat haben ist auch nücz du
solt wissen das du den rat also solt versuochen ob er guot seÿ oder nit
jst daz der rat zuo schnell und unbetracht ist oder auß zorn / rach
oder von überflüssiger begird kommt die dreÿ sind widerwertig
einem guoten weisen rechten rat zuo dem andern mal durchsinne
den rat vom anfang zuo dem ende was er frommen oder schad seÿ /
das du das peßt und leüterest auß dem rat schöpffest und erwelest /
und darumb rat zuo dem leczten als ein obman in dem mittel da du
krafft und tugent in vindest was zÿmlich ist und guot nach zuo
volgen / als bescheidenlich ist. aber so solt du in dem spüren /
welcher rat auff
deinen willen seÿ / das solt du daran brüffen
ob du dein geratne sach mügest volbringen oder nicht. und fürsich
dich auch ob dir auß dem rat gee oder komm guotes oder schad /
recht oder unrecht / frid oder unfrid du solt auch den gegeben rat
von wort zuo wort durchsinnen / wz krafft und sinn. fromm oder
schad nucz oder ungemaches in eynen ÿegklichen wort seÿ / und
nymm war der ursach eines ÿegklichen dinges das du von dem
anfang zuo dem ende mügest komen / hinderkomm auch die zuofell
und einfell deiner sach davon du gehindert mügest werden. und
darumb gedenck künfftig einfell so betrachtest du weißlichen so du
dÿe gegenwurtigen ding ordenlichen schickest und auch die
künfftigen ding fürtrachtest. und vergangner ding lang gedenckest
und so der rat weis und
wol bewart ist so prüf dein vermügen
daran ob du es mügest volbringen das dir geraten ist ee du dz
selbig ding angreiffest / und ee dz du under geligest / heb an dz
du volbringen und geenden magst / und liß dz zuo lernen ist / und
wünsch dz zuo wunschen ist. daz du nit vermagst des nymm dich
nicht an. trag dz dir nit zuo schwer seÿ / und fleüg nit ee dz du
vedern gewynnest / und verczer nit mer denn du gewynnen magst
mit eren. jst dz der rat auf zweÿfel steet so volge nicht. wann wer
auf ein eÿß pauet / und auf zweÿffel seczet / des waltet gelück und
unweißheÿt also in allen dingen rat ich / erwele und halt dz peßt /
die warheÿt nücz dz bescheÿden und gerecht ist / und dz wider dz
ist dz laß underwegen / dz ist dz pest und der pest rate / der wol
versuocht und bewert würt mit den wercken. darauß volget guoter
nucz und ere.
consilium et promissum mutare quando licet
es ist zuo wissen das der rat und dz gelüb das da verheissen ist
durch vil ursach mag zÿmlich verwandelt und geprochen werden.
zuo dem ersten wann die sach ein ende hat so geet der rat ab
darauff geraten ist. zuo dem andern ist das deinem veind dein rat
zuo wissen ist getan / so verker in auch. zuo dem dritten durch
neüe einfell bedarff man neües rats zuo dem vierden / ist das dein
rat einen jrren ursprung hat so verker in. als offt geschicht das
ettwas scheint als guot zuo tuon das nit guot noch nücze ist / und ettwas
herwiderumb schad scheinet das guot ist. als in dem süssen honig
da vergifft under gemischet ist. und als der schmeÿcher und
betrieger sich erzeÿget gegen einem freüntlich und frölich und der
frewnd einem traurigen. darumb
ist er zuo verkern. zuo dem
fünfften sol man den rat verwandeln / so er einen ursprung hat auß
pöser wurcz und von unerlichen sachen zuo dem sechsten / ob der
rate an im selber pöß ist gewesen. zuo dem sibenden ist auch der
guot rat zuo prechen so er pößlich erfunden wirdet. zuo dem achten
so sind auch zuo prechen all unerlich gelüb. zuo dem neünden ist
der rate zuo verkern den der knecht wider seinen natürlichen herren
gibt zuo dem zehenden unmüglich gelüb sind nit zuo leisten. und
wz man zimlich nit gehalten kan mit eren. bescheidenheÿt und
rechten das selb gelüb schadet dem mer dem man es tuot denn es im
frommet. darumb ist das der pösest rat den man nit verkern noch
verwandlen mag. der weyß leügt nit darumb dz er seinen fürsacz
verwandelt zuo einem pessern.
taliter corrigi debet dominus qui utitur et immitatur malo consilio erraneo.
also ist zu straffen ein herr / der nachvolget einem unweÿsen irren
rat. an der samnung des rates hast du gefelt unnd gejrrt / wann zu
dem riet ich dir das du soltest wenig unnd lüczel nemen an den rat.
ob aber der sach not wer / darnach soltest du mer genommen
haben zu dem rat. daran hast du unrecht gethan unnd wider die
weißheit / das du zu dem ersten gevordert hast zu dem rat die
groß und manigfaltig menig / an dem andern hast du gefelt / ich
heÿß dich samnen an deinen rate die gutten freündt unnd weyßen
unnd die aller versuchesten / unnd die gewerten / die
kunstreichesten unnd die an dem trewesten erfünden werden und
er in / unnd allermeist die allten / zu denen hast du gesampnet ein yeglichen künden, und panckarten, und pös, und iung narren,
und smaicker, und verräter, und gleichsner, und die von vorchten
und twungen und nicht von lieb dich erten: des soltest du nit getän
haben. darumb get dein rat umb und ist zenicht. an dem tritten
hast du gefelt: du hast in czoren zesamen gefügt und gevodert den
rat, und hast dar zuo genumen die czornigen, die wegerer des guots,
und die schnellen rät, die alle wider ain weisen rat sind. an dem
vierden hast du gefelt, das du deinen rat geöffnet hast, und dein
begir und will der rach zehand. das han ich dir under sagt, du
soltest deinen willen und begir deinen rat leüten nicht öffnen und
sagen. darumb haben sy geraten nach deinem willen ze hand auf
rach. zuo dem
andern hast du gefelt / du hast dich umb groß
sach an einem rat benügen lassen da gar vil ret notturfftig sind.
zuo dem sechßten hast du gefelt das du dem rat nit wol gewegen
noch gescheczt hast noch besunnen zuo dem sibenden mal pist du
jrr gewesen / da dir die weisen und unweisen ein wilkür gaben
und ein erweltes das du kÿesen soltest dem hast du nicht
nachgevolget. den erteÿlten der weisen und der freünd / sunder
der merern menig der iungen toren die selber jrre sind. sichst du
die gemein menig an und nicht den sin so hast du nicht guoten rat.
wann der narren ist alweg mer dann der weisen. wann der narren
ist alweg mer dann der weisen. wann toren haben lieb torliche
sach. und ir gemüt ist geneÿget auff torheÿt. und merck wo
geteÿlter rat ist / da kommt selten guot auß und endet sich nit wol
doch geschehene ding kan nÿemandt widertreiben / doch muoß
man sterck mit sterck vertreiben. widerwertigs mit widerwertikeit
understeen / es geschehen darumb krieg dz frid werd / dz
sprechen die rächigen / und ist unmüglich dz man rach mit rach
vertreib / unrecht mit unrecht / zorn mit zorn / übel mit übel das ist
nit / es würdt wol auß pösem ergers / du solt widerwertiges mit
widerwertigem vertreiben / dz pöß ist widerwertig dem guoten und
den guoten dingen / wilt du da pöß vertreiben dz thuo mit dem
guoten. du widertreÿbst krieg mit frid machen / mißhellung mit
eÿntrechtikeÿt / du widersteest kaltes mit warmem / also nymm es
für dich in aller widerwertikeÿt. quomodo se debent principes in gwerra tenere.
wie sich der herre in dem krieg hüten sol. er sol sich hüten vor
allen leüten der rat er meiden
sol als vor genant ist. vor den
grossen veinden und vor den kleinen ist sich auch zuo vörchten.
wann den der leo nit kan töten den tötet und heckt ein spynn. auß
einem kleÿnen füncklin feür kommt ein gros feür. ein kleine sach
beweget einen weÿsen / und darumb schecz das groß und wig es
eben und hüt dich vor dem kleÿnen. es ist ein notturfft den vil leüt
vörchten das er auch vil vörcht jtem du solt dich hüten vor vergifft
und vor allen spottern. jtem hüt dich vor pöser geselschafft und vor
irem gesprech. und dein hauß und dein zelt fürsich mit deinem
guoten freünden und weisen. die hoffertigen und widerwertigen
und treczigen geselschafft meÿd. wann die aller pest vest auff dem
land und sicherest stat. und der aller sterckest turen ist die liebe
der freünd und der burger. noch ist ein grösser schloß
und vest
dz nÿemant gewynnen mag dz sele und leib verschleüst und einet
mit got dz ist tugent. preparacio ad litem / victoriam facit. wol
und lang vor hin bereiten zuo krieg macht schnellen sig. quid loquitur vindicta.
es ist zuo wissen dz auß der schnellen rach nachvolget und muost
warten und besorgen untreü und auch andere rach herwider /
krieg / fraiß leibes und guotes und der eren / schadens und
ungemachs pist du warten und hasses. wann auß haß kommt krieg
/ auß krieg kommt hoffart und raiß / auß raÿß kommt verzerung
des guotes / und armuot lant und leüten / wann wz sich mit einem
pösen anfahet dz endet sich selten wol. voluntas dei quintuplex.
es ist zuo wissen dz ettlich ding geschehen und widerfaren den
menschen / als leÿd und
schaden ettwen von übermuot und von
grossen reichthum und von üppikeit dz im der mensch nichcz wil
lassen erwern / alles dz er mit den augen sicht dz wil er haben.
etlichs kommt von ungeluck / etlichs von gotes willen wann gotes
will ist fünfferleÿ. ettwan gepeütt got dz ein ding geschech und dz
man es halte. also hab got lieb vor allen dingen / und deinen
nechsten als dich selbs / dz heißt der gepoten will gotes. ettwan
gepeütt got ettwas dz man nit tuon noch begeren sol. also stil
nÿemant dz sein. noch beger nit zuo unkeüsch deines nechsten weÿb
/ dz ist der verpoten will gotes. ettwen verhenget der will gotes /
also dz got verhengt zü kommen in leiden von der sünd wegen dz
er sein hilff und genad von in zeücht / und kert sein anplick von in
als von den unwirdigen. dz selb heist der verhencklich will gotes.
ettwen heist es der
geraten will gotes / als wenn du
volkommen wilt sein so gib durch got alles dz du hast ettwen heist
es der volbracht will gotes oder der wolgefallen will gotes / das ist
der wenn im ettwas wolgefelt dz man es zuo hant tuot und
volbringet. vindicta iudicis est utilis.
aber die rach die mit dem rechten geschicht ist nuocz / und darauß
kommt ruo und frid. straffet man nit übeltäter mit dem rechten es
möcht niemant hinkommen vor dem pösen / noch sÿ erleiden / und
darumb dÿe rach mit dem rechten und das straffen wert die
poßheÿt. der richter ist schad den guoten der den pösen übersicht
und nicht straffet an leib und an guot. der gepeütet übel zuo tuon. dem
richter ist dz schwert bereitt. erlaubt und gesegnet zuo einer straff
der bösen / zuo einer beschirmung der guoten.
de fortuna
es sol sich niemant seczen noch pauen auff gelück. wann es ist
kuglet und walczet hin und her / und ist unstett. wann dz leben
noch dz gelück kan beÿ nÿemant ewig sein. und der zuo vil
gelückes hat und lang den macht gelück zuo einem toren und
darumb beleib weiß / wann der weiß überwindet dz gelück mit
tugenden. dz geluck ist an im selber nichcz. und die da sprechen
dz hat mir dz gelück geben die reden nicht recht wann dz gelück
mag nÿemant weder übels noch guotes geben. aber got mag das
übel enpfüren und dz guot geben. non contendas cum potenciori. quia periculum est. nec cum sapienciore. &c.
krieg nit mit deinen obern und mechtigern. wann es ist unzimlich
und verderblich. kriegest du aber mit deinen geleÿchen so ist
es in zweÿfel. wer gesige / kriegest du mit einem mynndern so ist
es ein schand. und darumb weich den sterckern und den
geleidigten. und mit deinem geleich zürn nit. rich dich nit sunder
hab gedult magst du so versön dich dz ist dir nücz. paciencia.
gedult ist ein tugent damit man widerwertikeit duldet und
vertregt gedult ist ein tugent und ein arczneÿ eines ÿeden
schmerczens und widerwertikeÿt. wann sÿ die gröst ist zuo scheczen
under andern tugenden und die sterckest wann die andern tugent
werden von der gedult gesterckt bewert und bestett. gedult ist ein
sichere freÿheit der armen der ist nit wol gelert der nit leiden mag /
dann ein gelerter man würt geprüfft beÿ der gedult wann dz ist
sein ere so er dz pöß umbgeet und vermeidet. ein zorniger man
raiczt zuo zoren
aber ein gedultiger der understeet und vertilget
gereiczten zoren. jmpaciencia.
als gedult die peßt tugent ist. also ist ungedult in leiden dÿe
pösest und schedlichest untugent. wann der ungedultig mensch
verwÿrret und undermischet sich / und underwindet sich fremder
krieg / und sölcher krieg dÿe in nit berüren. es ist pesser ein
gedultig man denn ein starck man. wann wer sein gemüt kan
gedultigklich überwinden der ist ein krieger der vesten heüser da
der cristen gelaub bewert wirdet. jn der sel da würcket gedult.
wann sÿ ist ein volkommens werck. de paupertate et divicijs.
der reÿch übernymmt sich offt seines reichthums und
verschmecht armuot / und spricht reichtum und hab ist ein
beschaffen guot. wann mit hab und guot werden alle ding behabt
außgericht und behalten. als der leib nichczen nücz ist on die sele
noch geleben mag. also mag keiner beharren lang zeit on reichtum
speiß und gewand sind des leibs notturfft also mag der mensch nit
geleben on zergencklich guot / wann mit guot kommt man zuo grossen
freüden. mit guot gewynnet man gros ere herrschaft und gewalt.
darumb die fürsten und künig und all menschen die volgen dem
guot nach wann von des guocz wegen muoß man vörchten wann man
alle krumme ding damit schlecht macht. mit guot überkommt man
alle ding und on das mag man nichcz volbringen / als wenn man
arm wirdet so würt der edel hochgeporn nÿder getruckt und
unwerd / wann als vil er hat als vil ist er wert. und hat er nichcz so
ist er unwerd und wirt zwungen zuo vil leidens / wann guot gibt dz
geschlecht / und
gibt gestalt / und die kunigin mit dem
künigreich / und gibt auch den pfaffen mit der kirchen. res et thesauri.
guot und hab / gold und schecz ist und heist darumb guot darmit
man so grosse ding gewynnt und überkommt / und damit man vil
übels und leidens überhaben ist / und das ist und heÿst darumb
guot / wann es ein guoter tugenthaffter man mit recht jnn und ererbet
hat aber also ist reichtum nit guot so es der pöß besiczt / wann es
dem menschen vil ursach ist zuo dem pösen. das guot gelt ist an im
selbes nit arg noch leÿcht noch pöß. aber es ist raÿczung zuo dem
pösen. darumb ist guot dem geÿtigen ein marter zuo gewynnen / zuo
behalten / und zuo verzern. und darumb so ratet die weißheit. dz
gewunnen guot neüß meßlichen und behalt es mit massen nit piß zuo
karg noch zuo geüdig
jn divicijs videas ista tria.
wilt du hengen und haben / verzern und halten so sich an die
dreÿ. gegen got spar nit dz es nicht dem teüfel werd. sich an dein
gewissen / spar nit an dem rechten dz du dz mit unrecht müssest
verczern. sich an deinen leümden und ere. spar an eren nit dz du
den schaden nit zwir als vil müßt geben. jch rat dir hab nit zuo
grossen gedingen auf dz guot und auff den menschen / wann sÿ
beide zergencklich sind wann schneller reichtum und unrecht guot
weret nicht lang in der gewalt. als ein altes sprich wort ist. mit
unrecht gewunnen schier zuo runnen. wz aber mit recht gewunnen
würt dz würt gemert. es ist rechte urteil was von unrecht kommt
das sol von unrecht zuo geen.
de necessitate / egestate paupertate et mendicitate.
von der notturfft / armuot und petlereÿ. notturfft und not haben kein
geseczt notturfft ist ein muoter die da zwinget zuo dem zil. wz got
und natur und die notturfft tuot das hat der weiß nit für übel not
pricht die gesacz. not die dringt den erbern und den schemigen zuo
diebstal und thuot den fremden anrüffen umb hilff / und dz ist gar
ein schwer ding. not macht den warhafftigen zuo einem lügner /
und zwingt in zuo übergeen dz recht dz er es nit haltet. not ist eyn
piterin / ein fraw / und herr aller menschen not ratet uns dz übel
und verzagheÿt. not bringt den tod. cogere quinque compellunt
fünff ding zwingen und machen dz volck zem. dz ist / ellend /
armuot. hunger / krÿeg und streÿt. zuo dem leczten ungestümikeÿt die ungestummikeit und rumor bezwingt die not es ist pesser
sterben denn allweg not leÿden o du arme petlerin du hast ein
arme art wann schemest du dich zuo peteln so kommest du zuo
grösserm laster. und ist es das du pettelst so wirdest du von armuot
und not verczert und verschwentt. wann not die zwinget dich zuo
petlen und zuo ungedult / zuo schelten und zuo fluochen. salomon der
sprach also und darumb pit ich dich got und herr / dz du mir nit
gebest überige armuot noch überige reichtum. sunder meinen leib
leben und natur ein notturfft. o du armer wenn du den schacz
verleürst so verleürst du auch ettwen gotes lieb und dz paradeiß
und dz gegenwertig leben und kind und freünd. gwere sive lites.
es mag niemant zuo vil reÿch sein den kriegen. wann wie reich
der mensch ist sol sein krieg
lang weren. eintweder er verleürt
die hab oder er ligt ernÿder und würt sigloß des kriegs oder er
verleürt sÿ beÿde. und darzuo den leib und dz leben. und ist er
hochgeadelt / so im der schad und der tracz ÿe wirser tuot. jst er
vast reich so muoß er dester mer verczern und außgeben. und ist er
hochwirdig so der val ÿe tieffer und schwerer ist. jst der krieg hert
/ so er sein dester mynnder geleÿden mag noch erharren als der
under einer schwern pürden steet so er die ÿe lenger und ÿe weÿter
tregt. so er ÿe müder füß gewynnet. und so er vellet so er schlecht
in sein eÿgen pürden / und geschicht offt dz der mensch von krieg
verleüst leib guot und ere. und bringt die sel zuo verdamnuß und
verwürckt das himelreich. freünd und gesellen und verderbt weib
und kind. gwere vitande sunt propter hec.
ich rat zuo vermeiden unrechten krieg wann davon kommt streit
und morde. und die krieg beÿ dir suochen oder machen die verjag
von dir und vertreib sÿ. wann krieg sind ser zuo vörchten. das ist
ein weis volck in einer stat dz in den zeÿten des frides fürsicht den
krieg. wann krieg macht zem dz pövel. der krieg ist ungewiß des
sigs. wann der kommt von got und nit von der menig des volckes.
du solt krieg understeen beÿ zeÿt. jst er klein so verricht man in
leÿcht. jst er groß so kanst du in dester mülicher widertreÿben mit
grösserm schaden. also thuot der arczat dÿe weÿl der geprech new
ist so understeet er in leichtlich. von krieg kommt verderbnuß
armer leüt / mord und tod / dz bedenck weÿßlich wann du muost
darumb antwurten.
consilium quomodo lis compescitur facere pacem.
es ist zuo wissen wamit man krÿeg understeet. die weißheÿt
antwurt / mit huld und versönung überwindet man krieg. da ist
allweg frid da sig ist mithellung und einikeit. da ist freüd und
nymmt auf an guot. aber mit krieg verczerest du es. du möchtest
sprechen. wie mag ich mit eren krieg gelassen wenn mein veind
den krieg angefangen haben und wöllen nit versönung haben.
weißheÿt antwurt. wißten und gelaubten dein veind dz du frid
wöltest haben. sÿ peten dich mit fleÿß. sÿ het ir torheÿt hart
gerauen / und wölten dir in allen dingen gehorsam sein beÿ iren
eÿden / und dz ist sicherer und erlicher dz man krieg mit eren laß
denn darnach mit vil schadens leib und sel und verlust des guots
gelassen werd. ob dein
veindt nit an hebt zuo piten umb frid.
doch solt du frid suochen und lassen von dem übel / als vil an dir ist
/ und solt vergessen deines zorns und alle zeÿt den rach got
bevelhen. als sant pauls spricht. jr solt frid haben mit allen
menschen. jtem krieg mit den untugenden und sünden so wirdest
du starck geheissen. wann der ist der allersterckest der sich selber
überwindet wann es würt niemant gekrönet denn der da ritterlich /
manlich und stettigklich vicht wider die sünd / den selben würt got
belonen in dem ewigen leben octo sunt cause quare licite pugnare debemus.
es spricht die weißheit / das acht sachen sind darumb man pillich
kriegen und vechten sol. die erst sach ist umb cristenlichen
gelauben / wann der gelaub ist als ein schilt darunder verdeckt
sind all
tugent. wir süllen in allem anlauff den schilt des
gelaubens für uns nemen und damit überwinden die pösen und
veÿntlichen geschoß der keczer / und süllen in rechen mit der hand
piß in den tod und den tod darumb leÿden. zuo dem andern. umb
gerechtikeÿt süllen wir kempffen in dem tod. also haben getan vil
heiliger marterer durch des gelaubens willen zuo dem dritten
umb frid zuo haben und gewinnen. den sol man töten mit der hand.
darumb würt krieg und unfrid dz man frid mach. jtem umb
freÿheÿt ist auch zuo vechten / wann sÿ pesser ist denn groß schecz.
das sÿ nit undergedruckt werd. als ein knecht mit pösem gewallt
der in der schnödikeÿt muoß dienen. jst er aber von recht eigen und
knecht. so sol er gehorsam sein seinem herren. er seÿ schnöd oder
guot. wann in dem wesen darzuo du geordnet pist da beleib jnnen
ein knecht als ein diener under einem
herren. jtem umb
poßheit sünd und schand ze vermeiden ist auch zuo vechten und
darumb den tod zuo leiden. jtem umb unrechten gewalt so der
beschicht ist auch zuo kempffen. man muoß hert mit hert. gewalt mit
gewalt vertreiben. und sterck mit sterck. notwer des leibs ward
nÿe verpoten / so man einen ansuocht mit unrechtem gewallt. es ist
nach keÿserlichem rechten nit ein missetat der dem unrechten
widersteet als der gespannen hat und wil dich schiessen magst du
in vor dem schuß toten so hast du dich versichert. jtem der thuot eÿn
als grosse missetat der da mag understeen ein pöse missetat und
understeet es nicht / als der seinen freünd oder seinen vater oder
sein muoter / oder seinen natürlichen herren auf dem veld ließ
beschedigen jtem es ist zuo streiten mit der hand umb eehafftige
nötige sach. der man mag nit vermeiden vermessen und
versprochen streÿt umb
vaterland / und die gehören an weltlich
lewt und nit die ergeben geÿstlich volkommen leüt sind. wann die
süllen nit streÿten / kriegen noch rechten umb kein guot / wann sÿ
haben sich got ergeben und haben den götlichen rat also. schlecht
man dich an einen packen. so halt den andern dar und enpfach den
andern schlag. zewcht man dir den rock ab so gib den mantel
darzuo / und enpfilhe denn die rach got dem herren. die süllen auch
ee sterben ee dz sÿ ein schand oder ein töttliche sünd theten mit
willen. correccio.
es ist pesser zornige straff denn lachen. der mund / nit zuo
schmeichen mit linder red und mit betriegen / wann mit herrtem
ernstlichem angesicht wirdet gestrafft und gepessert dz gemüt der
übeltetigen.
potestatem si per se non licet dare.
es ist ein rat / die weil du lebst so hüt dich dz du dein herrschafft
und gewalt nit gebest deinem sun. deinem weÿb / deinem pruoder
noch deinem freünd. deinem versönten veinde. jst daz sich die
veind in deyn genad geben / so sol der sighaber sprechen / die sind
wol wirdig der genad die ir missetat lauter bekennen und sich mit
beschönen hoffertigklichen / die mit weinenden augen und mit
leÿdigem herczen und mit trauriger weis verjehen / und mit
emsigem fleiß piten. de cupititate peccunie vel rerum locorum et bone fame.
es ist den erbern pesser an seinen eren dz er ettwe vil des seinen
verließ denn das er als vil neme für sein ere schentlich. es ist pesser
erlich verloren denn schentlich gewunnen. ere und guoter leümd / und ein guoter namen ist über alle schecz. der gewÿn mit pösem
leümden heÿst ein schade und verlust. wann an guoten leümden
erkennet man einen guoten menschen. wann wer sein ere und guoten
leümden und guoten amen hat. das ist sicherer dann zeitlich guot.
jtem du solt deinen guoten leümden und dein guot lob allwegen new
machen von tag zuo tag anders du verleürst dein altes lob und
leümden. des vergißt man gar leicht. privilegium juris ammittit.
der verleüst pillichen dz gegeben recht der mit überigen gewallte
dz recht unrecht prauchet. und darumb durch dz unrecht / schmach
und unpillicheit würt offt gestossen der künig von dem reich. und
würt einen andern. wer gäch ist zuo dem pösen der wil pinden und
vahen / auch nöten die guoten. de victoria.
der gewynnet den sig der sich selber überwinden kan / und
heißt der aller sterckest. es ist nicht löblichers an einem grossen
herren denn gütikeÿt / und damit überwindet er alle ding die güte
ist ein zier an den fürsten und erhöhet in also / dz klein und groß
sein gepot behalten / wann die zweÿ halten den künig beÿ dem
reich die warheÿt und parmherczikeÿt und machen in gewaltig
und starck / jtem der erzeÿgt sich als ein rechter herr der sich kan
erpieten als ein knecht / wann mit güte neÿget man die
widerwertikeÿt. der weisel der bÿnen ist ein kleiner vogel und hat
doch kein angel / wann du deines veindes gewaltig pist das acht
und schacz für ein rach wann du dich wol gerechen magst. und
wer sich unparmherczigklich richet / dz selb widerfert im auch.
aber wenn der mechtig herr vil vergeben mag so er ÿe mechtiger
würt.
hie hebt sich an dz puochlin guoter ler und siten.
wer die lieb hat und gern hört oder lißt der gewynnet kunst. und
wer hasset und straffet die ler und kunst der würt für ein toren
gescheczt. der wol lesen kan und nit geren list der ist auch unweÿs
erwel lere und kunst über gold und silber. wann lere ist eyn speÿß
des gemütes. es ist ein löblich ding der ettwz kan und ist ein
schand der nichcz leren will. de locucione vel loquela utili.
es sol der mensch hüten seiner zungen und mund als einer guoten
vest. wann wo man der burg offen vergißt / und wo die maur
nÿder ist da übersteigt man sÿ und gewint es also ist dem
menschen wo er seinen mund unbehütlich auf thuot da vahet man in
auff. und darumb sprich offt also. herr ich pit dich dz du meinen
mund
beschliessest mit der tür und mein zungen mit vesten
panden behütest dz mein sel auch behütet sei dz ich von meiner
zungen nit in übel valle wann der tod und dz leben steet in der
zungen ein kleffige zung ist ein zeichen der schalckheÿt und
darumb mach sÿ zem. got spricht ewer red seÿ ja ja nein nein.
aber ein lugenhafftige zung die da verwirret und zanck / krieg
und mißhellung machet zwischen den prüdern und freünden die
hasset got. got haßt auch andre fünff ding jtem dz schwach hercz
dz auff poßheÿt trachtet. jtem ein lügner jtem ein falsche zung /
jtem die schnellen füß die da lauffen zuo übel jtem die schnellen
hende zuo pluot vergiessen. jtem den verfürer zwischen den prüdern.
es ist vil vertregenlicher ein dieb denn der verlogen mensch. und
ist dÿe pößt gewonheÿt die warheÿt zuo verschweigen und
lügen mischen under die warheÿt / dein red seÿ nit üppig sunder
guot und suosse ordenliche wort mit warheÿt / auch tröstliche wort
ratbere wort / und ler und anweisung / und gib bescheÿdne linde
antwurt und hüt dich vor arckwenigen leüten und vor nach reden
und vor murmeln und ruom red. und hüt dich vor unweisen und
verwegnen worten dz ein schand ist zuo tuon. das ist auch ein schand
zuo reden. der ee redt dz er hört der erzeÿget sich ein tor zuo seÿn /
und ist wirdig einer straff du solt mer nüczen die oren zuo hören
denn den mund zuo reden / wann mit vil gekleff würt die warheÿt
verloren der nit schweigen kan der kan auch nit reden. aber
schweigt der tor so würt er für weiß gescheczt der ungelerten sit ist
schreÿen und reden über die straff. es ist ein schöns guocz ding da
die wort und dz leben vereinet sind in der warheÿt. jtem
laß nicht zuo vil aller ding. leihe auch dein hercz und dein oren nit aller
zeitlichen red. jst dz dein knecht übel von dir redt als du offt von
den andern auch hast getan / so schweÿg nit zuo lang. er ist weiß
der redt so redens zeit ist. und schweigt so zuo schweigen ist elemosina.
es ist ein guocz almuosen und hilff der einen in dem wasser die hend
reckt dz er nit ertrinck. und dem jrren den weg zeiget. den
hungerigen speiset und beweiset die sechs werck der
parmherczikeÿt. gib nit einem andern zuo vil dz du selbs nicht
behaltest. gib dz deÿn und nit dz fremd. du solt dein guot also
außspenden dz du selber nit not leidest noch schand noch mangel
habest. du solt frummen den andern / also dz es dir nit schad
größlich. dz du nit peteln müsest
largittas.
halt also freÿ miltikeÿt dz du also gebest deinen freünden dz es
nÿemandt schad seÿ gib dz dein nit zuo schaden den andern dz
dein nit ist. placere deo tria. et odire tria.
got gefallen dreÿ ding. das ist eintrechtikeÿt und mithellung der
pruoderschafft. und die gemein lieb des nechsten und zweÿer
menschen eleüt die wol über ein tragen. und auch dreÿ ding sind
die got hasset. dz ist ein armen hoffertigen und ein reichen lugner.
und ein torates unvernüfftigs unkeüschs alter conviva raro.
laß dich nit laden zuo keinen höfel der ein hoffertigs hercz hab
und ein geüdige begirde die unersettlich ist. wann wie man dich
vindet oder sicht also urteilt man dich / und mer / beÿ den guoten
wirdest du guot. und beÿ
den pösen wirdest du pöß. darumb
wilt du gast sein so füg dich in ein reine eÿnigung der freüntschaft.
doch rat ich dir laß dich nicht zuo offt laden darumb dz in dz pöfel
vil pöser leüt kommen / darvon vil veÿntschafft ere abschneidung
und schaden kommt. jtem da ist auch vil üppikeÿt und
unmessikeÿt / schimpff und verlassenheÿt / unnücze wort / überige
zerung dz bringt zuo dem leczten gern armuot und notturfftikeÿt. als
ein gemeÿnes sprichwort ist. das wol leben hat das hauß hingeben.
auch merck disen spruch. wer mer wil verczern denn sein pfluog
mag erern dz ist nit wunder ob er geet in plunder. darumb spricht
freÿdanck. meÿd purgschafft hoffart und schwer zeren so magst du
dich dester paß erneren. amicicie faciunt hec.
freüntliche lieb machet hoffen und hilffliche trew / lehen und
gob. und süsse red und dienst. aber wer die warheit zuo vil öffnet
dÿe er waiß dz bringet haß. mit dienst beheltest du den freünd der
durch nucz gog und hilff dein freüntschafft aufnymmt. so er von
dir oder durch deinen willen schaden nymmt. so gefellet im dein
freüntschafft nit. und ist dz dir dein freünd gewönlich ere thuot und
hilff so ist es zimlich dz du es auch widerumb tuost. nicht zuo hant
anders es wer ein wechßel oder ein geleiche gevaterschafft. beneficia.
vergiß der guotheÿt nit die dir erpoten ist. magst du so widerker
es mit einem pessern. wann gegen einen trewen freünd ist nichcz
zuo scheczen. de origine amoris nota.
als der natürlich cristal würt geseübert das er klar würt. also
guoter wandel mit
langer gewönlicher freüntlicher geheÿm
bringet lieb. jtem die lieb verkert die natur in ein andere
gewonheit. also dz die gewonheit ist ein andere natur und
verendert dÿe natur und also so man den prunnen ÿe lenger und
mer erschöpfft so dz wasser ÿe klerer und süsser würt. also ist alte
lieb und freüntschafft offt pesser gefunden denn die new. und
darumb ein neüer wein und ein neüe freüntschafft so die wol
eralten. so du dz süsser und lieplicher neüßest. aber verleüß den
alten freünd nit durch den neüen. villeicht ist er im ungeleich. dein
freünd und deins vaters freünd laß nit jra et odium.
alter zoren verkert sich in alten haß und getraw deinem veind
nicht. geselle dich nicht mit im auff den weg der dein versönter
freünd worden ist so du magst andere
geselschafft haben die du erkennest. de amore furioso signis et natura.
es ist zuo wissen von der wütenden liebe wütende lieb ist ein gäche
lÿebe wer sich wol kan jnnhalten der ist weiß in der maß. also dz
auß der rechten lieb nit wachs ein pöse lieb / als man dz lieb
kindlin zeücht und meistert mit der gerten dz es nit törlich thuo und
zuo einem narren werd. also muoß die recht bescheiden und keüsch
lieb eingezogen und gemeistert sein. dz sÿ nit gerat zuo der
weltlichen wütenden lieb und zuo der gächen lieb bescheidne
kewsche lieb und rechte lieb und die wütende lieb haben groß
underscheÿd an der natur und art / zeÿchen und übung. amor carnalis.
weipliche wütende lieb hat die art und zeichen dz er dester
mynder geschlaffen und essen mag den sÿ reÿtet / und sein tuon und sein
gedancken endet er mit dem dz er lieb hat. und vermaint
dz das sein höchster hort und seld seÿ so er begert der liebe wol
gefallen und mag nicht verziehen / und mag auch der lieb nit
ersetiget werden / er beger noch mer und begert für grossen trost
ander stat zuo seÿn da die liebe wont / und das kosen verdreüst in
nit. und der da lieb hat der ist in vorchten zuo mißvallen. und von
der gegenwurtigen liebe schafft so sÿ einander ansehen so
erpleichen und erpidmen sÿ und zittern vor grosser liebe / und ist
emsigklich gefangen nach den gedencken der lieb und vil ander
unzalber zeÿchen spürt man an der wütenden lieb sie macht auch
seüffczen und traurig gestalt / senung und unweiß. aber der hat so
getane und emsige liebe nicht der sein lieb und begird außgeüsset
überflüssigklich und sÿ manigen mit
teÿlet / so würt sein krafft
und frucht kranck als ein sail das man offt spannet das wirdet zuo
hadert. und darumb der begird der wütende liebe gee nit nach das
du nicht zuo spot werdest vor deinen veinden. die lieb magst du
wol pinden und messen in dir ee das sÿ kem in ein pöse
freüntschafft. aber aristotiles spricht. die erst bewegung der liebe
geet ein durch das gesichte. hören und brüren durch die fünff sinn
dÿe und got und die natur geben hat mügen wir nit entrÿnnen
noch entgeen noch enpfliehen wir werden davon erwegt. den
zweÿen / das ist dem tod und der liebe mag nÿemandt entrynnen.
aber dÿe lieb mag underweÿlen wol vermiden werden wenn du
dein augen zuo tuost dz sÿ nit sehen die üppikeit / und die oren
verstopfft dz sÿ nit leicht hören / und die zungen zemest dz sÿ
nit von unrechter lÿebe red wider guot siten. und darumb müsen die
fünff aussern sinn von dem gemüt geleitet werden an einem zaum
dz sÿ nit fürschellig werden in der wütenden torlichen unweisen
verkerten lieb de amicicia malorum hominum et stultorum vitanda.
darumb man dÿe pösen geselschafft der pösen menschen und der
unweisen sol fliehen und meiden. wann von den guoten wirdest du
guot. von den pösen verkert. und beÿ den narren unweiß vor den
unweisen zuo hören vergeüß nit dein lere / wann er ir nit achtet und
verschmecht sÿ / wann es ist ein natürliche eÿgenschafft an den
unweisen auf zuo vahen ander leüt missetat / und der seinen hat er
vergessen und beleibt in seinen weg der unweißheit / er maint dÿe
andern seÿen all toren und er allein weiß. und ist sach dz du ein
freünd
pist des unweisen so würst du im geleÿch und ist dz du
mit im kriegest oder lachest so hast du unruo straffest du in so
straffest du in recht als einen schlaffenden der die wort nit hört
oder nit mercket. jtem du solt ob du magst den toren machen
schweigen so senfftest du den zoren. jtem gib im nicht wann es ist
verloren. sein freüntschafft magst du nit behalten. wann der
unweisen freüntschafft ist schwerer dann eÿsen. er laßt sich nit
straffen. er macht dich vil ee selber zuo einem toren mitsampt im ee
das er ein weißheit mercket. wann sÿ nit in seinen sin mag
kommen wie wol das ist das dÿe unweisen underweÿlen guot und
gelück haben. doch darumb so achte ir freüntschafft und auch
geselschafft nit zuo vil. wann sÿ unstett ist. acht nit des weisen
freüntschaft der mit den unweisen
leckerlich und schelcklichen
geselschafft hat pesser ist die freüntschafft der die mit dem weisen
erzogen sind / denn die mit den leckern und schelcken erzogen sind amicicia avari vitanda est propter suas proprietates.
hüt dich vor der geselschafft der geÿtigen. wann der hat vil pöser
eÿgenschafft / wann geÿtikeÿt ist eÿn wurcz alles pösen. wann von
im mag keÿn guot entspringen. die weil der geitig mensch lebt so ist
er im selber nichcz nücz noch nÿemandt anders / nun so er stirbt so
ist er den andern nücz. den geÿtigen mag kein guot ersetten /
sunder es raÿczt in / in benüget an got nicht. er hat ein gerechte
hand zuo nemen / und ein eÿßne hand beschlossen zuo geben / er ist
nit wirdig keiner freüntschafft. er mag kein frümkeÿt nicht
behaben noch kein ere
behalten. er ist im sein tod selber. jtem
nichcz ist schmechers noch leÿchters denn der geÿtig wann auß der
geitikeÿt mügen komen all ander sünd. und wer damit gefangen
würt der kan gar hart darauß kommen. geitikeyt leit nit daran dz
eins vil oder wenig guotes hab. es ligt an der begÿrd. geitikeÿt hat
die pößten art an ir aller leiplicher kranckheit. sÿ verplendet dz
aug der sel. reichtum und armuot sind ein mittel zuo ewigem leben.
aber armuot ist gemeingklich pesser. wenn tausent in armuot vallen /
so vallen zehen tausent in reÿchthum. wann ÿe mer eins zeÿtlich
guot hat ÿe mer es darnach dürstet jtem geitikeit ist nit anders dann
ein ungeordente begÿrd zuo zeitlichem guot. jtem wilt du wissen ob
du geitig seÿest so merck. ist sach dz dir der gang zuo der kirchen
zuo götlichen dienst schwer
ist / und die füß ring zuo den dingen
die zeÿtlich ding an geen. und wenn du zuo kirchen pist und an got
gedencken solt. so ist dir mer gegenwurtig wie du zeÿtlichs guot
gewynnest den got den du dienen soltest. der geÿtig hat kein
benügen wie vil er hat / er ist pöß er mag nichcz lieb haben denn
gelt / er versaget den andern allweg. und verlaugnet alles das er
hat. und ursach des laugens und verzeÿhens geet an im nicht ab. er
mag kein geruotes sichers hercz haben. wann er ist allweg arm / dz
er hat dz düncket in zuo lüczel / er ist im selber nit genem noch
niemant anders. er mag nichcz gewaltig sein weder seines guotes
noch gemütes. er betrübet alles seÿn haußgesind und alles dz mit
im zuo schaffen hat / er heist der geÿtig zuo behalten und der begirig
zuo gewynnen. wann begirlicheit ist eÿn weg und ein tor zuo der
helle. der ist stercker
der begirlicheÿt überwindet. denn der
den veind bestreitet. es ist auch zuo wissen dz unrechte frevel und
begir der unkeüsch vil übels bringt sie bringt zerstörung der land.
der leüt / des guotes / zuo eeprechen und allen andern übel. vitanda est amicicia et societas perversi superbi propter has proprietates.
verpinde dich nit in geselschafft mit den treczigen hoffertigen
gewaltigern reÿchern. beleib freÿ dz du nit undertan und knecht
werdest. wann wo hoffart ist da ist krieg. schmach und scheltwort.
wann die ersten hoffart mocht der himel von schweryn wegen nit
getragen. darumb so ward sÿ mit irer geselschafft verstossen got
der almechtig widersteet in und hasset sÿ. und so du arm pist.
nymmet denn der reich oder hoffertig schaden. so wütet und tobet er. aber so er unrecht tuot so muost du schweigen. du armer /
die weil du hast auß zuo geben und mit im zuo zern und milt pist so
ist er dein geselle. aber wenn du nicht mer hast so laßt er dich /
und hat kein mitleiden mit dir. und lärt dich gar auß. so du sein
bedarffst. und pitest du in umb ichte so spott er deyn und spricht.
war zuo bedarffst du des abentewr nicht mit im dz er dich nit
verschmech. gelaub nicht zuo vil seinen worten wann er versuocht
dich spotlichen. er forschet dich mit frag. also geet der wolff wo er
will mit dem lamb. des reÿchen hoffertigen rede würt geprüffet
und gelobet / und die dein nÿder getruckt und vernicht. und redest
du die warheÿt und gerechtikeÿt man hört dich nit. redest du
valsch so wirdest du auffgefangen / und deine wort werden
vernichtet und gar verkeret. und darumb von
dem hoffertigen
gewaltigen überhebe dich wann ÿe verrer von im ÿe pesser
entweder er gepeüt dir oder zwingt dich oder pittet dich
gewaltiger piter ist halber rauber. es ist nicht schedlichers denn
den künig zuo lang dienen und nit gewinnen guot noch nucz und
darumb erwele dir zuo dienen einen milten guoten herren. lites in domo fuge.
du solt vermeiden den krieg in deinem hauß unstettes solt du
vertreiben / hüt dich vor aller pöser geselschafft. wann mit den
guoten wirdest du guot und mit den pösen pöß. ein huorer ein fresser
ein dÿeb / ein unkewscher. morder. klaffer / lügner / hoffertiger
geÿtiger und alles übel volget dir nach. pillich ist auch zuo meiden
ein pöser nachpaur. jtem kauff dz hauß nit ee dz du den nachpaurn
kennest jtem mit dem solt do wonen mit dem du gepessert magst
werden.
de amicicia qualiter sit habenda et retinenda.
das ist nücz. freünd und kind und guot landleüt und nachpauren
zuo freünd haben als der leib on die sel nit mag geleben. also ist der
mensch on guote geselschaft zuo leben da ist kein trost / und ist als
ein ungedüngter acker on frucht. wann guote freüntschafft ist über
alle schecz. für einen guoten freünd ist nichcz pessers / gegen im ist
nichcz zuo scheczen. und ist er stett so ist er wol eÿn eben genoß ein
treüer freünd ist ein starcke huot und ein sichere warnung. und wer
in vindet der vindet einen schacz. jtem wer got vörcht der vindet in
jn den freünd. wann er ist ein treüer arczt. er ist pesser dann ein
reich es ist nichcz süssers und pessers denn der getreü freünd.
damit magst du reden als mit dir selber. er ist pesser dann
alles guot. jtem du solt allweg gewynnen dÿe freüntschafft die du
allweg lieb hast / und sÿ dich herwider wann mit der menig der
freünd und mit der lÿeb der burger und gemein wirdest du
gesichert dz du unerstrÿten bleibst / mit der freünd hilf behaltest
du den schacz und reichtumb. hast du vil veind und hasser so
magst du in nit erretten. du solt nit gelauben dz du mit vorcht
gewynnest guot freünd. wann er mag nit ein getreüer freünd sein
der bezwungenlich ein freünd ist und von vorchten jn amore amor crescit.
item mit flehung und mit güte und mit einem geleichen gepot. und
nit mit gepieten wechst die lÿeb / und mit einem unpillichen
ungeleichen und ungerechten gepot verleüst man die lÿeb es ist
nÿemant sicher den der nÿemant übel thuot
fleÿß dich zuo haben
vil freünd mit freüntlichem verdienen. jtem du solt nit gächlingen
freüntschafft aufnemen denn du versuochest in vor in der not berat
dich vor mit dir selber und darnach mit deinen freünden jtem
nymm von dem nicht rat der von dir rates pitet. jtem erwel so
geraten freünde dz du dich ir nit schemest und das du die nicht
müsest lassen varen. de amico retinendo post probacionem.
so du den freünd versuocht hast und bewert an den nöten / und das
du einen getreüen freünd hast. so solt du in also in deinem herczen
haben das du durch seinen willen tuon und lassen solt alles dz da
mit eÿnes freündes willen zimlichen mit eren und mit gemach
geschehen mag also das du got nit leidigest und dein gewissen dz
dein sel nit in sünd vall. wann du
magst dich damit beschönen
/ jst es sach das du durch freünd in schand und sünd vellest noch
solt du in nit beschirmen in der sünde und schand daz du im nit
geleich werdest. es ist der häler als der steler. aber du solt in
beschirmen in der unschuld und in erlichen taten beschirmest du in
jn missetat und in unwarheÿt so mag die freüntschafft nit lang
besteen. du solt den freünd also helffen dz du im nit schadest du
magst im wol verzeihen dz nit recht ist. thuost du nit also so ist es
nit ein getreüe freüntschafft. sunder eÿn verkerte pöse geselschafft.
wann ein geselle ist ein halber schalck. wann vil gefallen sind und
schaden enpfangen haben durch freüntschafft und geselschafft. jtem
wenn du hast den freünt erwelt so solt du in lieb haben in der weis
als er deiner freüntschafft nicht hab / und doch solt du in haben als
deinen
genossen und solt in gelauben als dir selber. und laß
dich und dz dein an in sicherlich on argkwon. hast du in versuocht
und bewert so solt du in nit argkwonen. hast du aber ein
argkwenigs und vorchtigs hercz. pesser ist dir der tod. jtem
gelauben die freünd eÿnander nit dz ist nit freüntschafft noch dÿe
krafft der liebe ist daselbs. da rechte freüntschafft ist da ist nicht
gemachtes. da ist nichcz senlichers noch betrogners noch
argkweniger denn ettwas erzeigen dz nit ist. es ist nichcz
lieplichers süssers und mynnsamers denn die vereinten in der
liebe. an siten gepurt und wöllen und nit wöllen und an der
eintrechtikeit. doch solt du reden mit seinem freünd als es got höre.
also solt du leben mit im recht als es got der almechtig sehe. es ist
nichcz so heymliches es komm an das liecht und auch zuo wissen
jtem dz schecz für ein guote freüntschafft die der tod noch keÿn
vorcht nit ertrennen mag on ursach. jtem er mag alle ding geleÿden
und übersehen durch des freündes willen aber man vindet selten
und hart sölche freüntschafft. jtem / die offne ampt und fremd sach
underhanden haben / und die in gelück sind. wann du in gelück
pist so vindest du vil freünd / aber in ungelück lüczel. doch in
gelück in lieb und in leid werden die freünd versuocht. jtem der
freündt der mit untreüen umbgeet der offnet die geheym. aber der
guot freündt verschweÿgt es jtem ein ungetrewer fätiger freünt
schadet mer da man nichczen verschweÿgt und besorgt denn der
offen veind du bedarfft nit gedencken dz du keinen guoten freündt
gewynnest mit vorchten. als tulius spricht. niemant ist dem
andern recht getrew der in vörcht. die vorcht ist ein
pöser hüter
des leibs. man kan nicht allein weder guot / rat noch freüntschafft
gewynnen noch behalten seneca spricht niemant vorchtsamer
mag sicher sein der da lieb hat der prynnet als ein fackel mit
gedencken in seinem herczen. wann dz gemüt hat nit gewalt zuo
vertilgen und außzuotreiben die lieb. sÿe hat wol die lieb zuo
erwelen und nicht abzuoseczen. gelaub nit übels von deinem freünd
denn du ergreiffest in an warer tat und offenlich erkennest. hörest
du ein übel von im reden. antwurt also / als du gewaltig pist
deiner zungen / also pin ich auch gewaltig meiner oren. du hast
gelernet übel zuo sprechen. jch hab gelernt übel vermeÿden / jtem
gib kein urteil zwischen deinen beÿden freünden denn du hörest ir
beÿder willen. es ist eÿn ungeleiche freüntschafft der einem lieb
und guot mitteÿlet und in lÿeb hat und das ander
nit hinwider also thuot. de sancto et honesto honore primo parentum.
und wer gotes vorcht hat der hat vater und muoter lÿeb vor andern
menschen und ist jn gehorsam und erpeütt in zucht und ere und
dienet in als den herren / dem würt geben der götlich segen dz er
lang lebt und altet mit eren jtem berüm dich nit von deÿnes vaters
schmach wann es dir ein unere ist. des menschen ere ist von seins
vaters ere. vertrag deinen vater und muoter betrüb sÿ nit die weil
du lebst / wann der segen des vaters und muoter bestett des suns
hauß und ir fluoch erstört es von grunde. halt in auf in seinem alter
/ und verschmech in nit in deinem wol vermügen. jst dz er
aberwicz würt vergib im dz. ere deinen vater / vergiß nit des
seüffczigen schmerczen deiner muoter
wann du von im kommen
und geporen pist. ere sÿ dz hat got gepoten. er hat nit einen guoten
leümuot der seinen vater hasset und ist verfluocht vor got der sein
muoter leÿdiget. jst dz dein vater und muoter pöß sein übertrag in
und piß guot gegen in. erzürne sÿ nit mit worten überhör und
schweig. dz ist dir ein lob. qualiter filij et pueri disciplinandi et erudiendi sunt a parentibus.
ist dz dir got erken und kinder gibt merck wie du sÿ halten /
ziehen und züchtigen solt. von der lieb gib in nit lere wann die
natur zwingt und lernet und weiset dz du villeicht zuo vil lieb hast.
doch so sag ich dir. hüt dich das dein güte und liebe nit zuo haß
gerat sparest du die gerten so hassest du deinen sun. laß deinem
kind nit seinen willen. lassest du im seinen
willen so würt es
ein schmach seiner muoter wann torheit hanget den kind an / und
straff verjagt die torheit. ein weiser sun ist ein früd dem vater / und
ein unweiser sun ist ein leid und traurikeÿt seines vaters / und
darumb lerne und weise sÿ und halt sÿ in vorchten von iugent auf.
hast du ein tochter hüt ires leibs und zeÿg ir all weg ernstlichen
anplick / und selten frölichen so ist sÿ eÿn last deiner augen und
ein freüd deines herczen. und die weil du lebst so gib deinen
kinden keinen gewalt über dein guot / wann verderbet dich dein
sun so magst du in mit recht nit töten. darumb ist es pesser sÿ
luogen dir in deyn hand denn du in die iren. und ist dz sÿ deiner
straff nit achten und nit aufnemen doch so laß nit ab seÿn sÿ dir
anders lieb erman sÿ offt wöllen sÿ sich selber nit manen. gelaub in
nit fremder klage wie wol sÿ offt die warheÿt sagen. dennocht
solt es an den verstanden und vernüfftigen erfaren / zeüch sÿ in
der iugent das sÿ gewonen der tugent und guoter siten das sÿ dz in
dem alter künnen. und ist das sÿ nit in jn haben götliche vörcht so
gelaub ee nicht was sÿ leÿden von arbeit es ist nüczer zuo seÿn und
sterben on erben denn ungestüme unweÿß erben lassen. denn so
lassest du in das peßt erbe über alles guot so du sÿ weisest auff
tugent und zuo gotes vorcht. und besunder zeüch sÿ daz sÿ geren an
die predig geen gedenck das sÿ zuo guoter gewonheit kommen.
wann die gewonheÿt verendert die natur. so ist ein altgesprochen
wort. wz zuo einer nessel werden wil dz prennet beÿ zeÿt. darumb
laß dich die gerten nicht erparmen. katho spricht / wer zuo eren
werden mag / dem ist eÿn wort als eÿn schlag richt sÿ beÿ zeit zuo
der arbeÿt dz sÿ der gewonen.
wann müssikeÿt bringt vil übels
und schnödikeÿt. jtem spar und laß in nicht das du hie selber nit
mangel leÿdest. das sÿ dz hie nicht verzeren in sünden und
freüden darumb du dort in pein und trauren püssest. wann so du
inen ÿe mer erbes lassest so sÿ sich ÿe mer deines todes frewen.
wenn du samlest und haltest und sparest dz guot villeÿcht deinem
veinde oder den die es in üppikeÿt verzeren und deiner sele nit
gedencken als offt gesehen ist worden. gedenck das du sÿ also
zÿehest als du an dem jüngsten gericht wöllest darumb antwurten.
wann es ligt gar vil an kinder ziehen. qualiter uxorem debes diligere.
item wÿe du dein haußfrauen solt lieb haben. dein haußfrauen und
kein andere hab lieb als dein leib. wann
sÿ ist dein gesellin
und auch dein hilff / wann weib und man sind als ein leib. darumb
lassen sÿ vater und muoter und beleiben beÿ einander der man sol
si lieb haben als christus die cristenheit wann dz sacrament der ee
ist ein gob von got man gibt dir gob / reichtum und guot zuosteür zuo
der ee. aber ein guot vernüfftiges weib vindest du die dz hat dir got
geben und beschaffen. dz weib hat gewalt über den leÿb des
mannes und sÿ hat keinen gewalt über iren leib sunder der man.
er sol sein dz haubt und vorganger der frauen. wann sÿ haubt
noch gewalt nit hat. sunder sÿ hat einen leib on haubt. sÿ sol sein
under der vorcht des mannes. sy sol im gehorsam sein und wider
gehorsame vordern / und er herwider ordenlichen mit
bescheidenheit / und mügen sich nit scheÿden nür durch eeprechen
/ zuo pedt und zuo tisch wie magst du mit recht vordern gehorsam
das du verwürcket hast jst das du ettwz mißvelligs vindest an
deinen gemahel das übertrag wann nÿemant volkommen ist es ist
keÿn weÿb so guot / das du an ir suochest du vindest es an dir.
suochest du guotes oder übel du vindest es. es ist keÿn gelück also
guot du wöltest es wer pesser. man vindet auß tausenten kaum einen
guoten man. aber under allen frauen vindet man keine volkommen
on geprechen. beÿ einer guoten frauen ist guot geselschafft. wie wol
daz ist das du sÿ solt lieb haben. doch gib ir nicht gewalt über dich
dÿe weÿl du lebst / alleÿn das sÿ dir wart in dein hand. gib ir nit
das dein dz sÿ dir nit widerwertig werd. jtem lob dein frauen nit
zuo vast. schilt sÿ nit. mit argkwon straff sÿ nit. magst du so raicz sÿ
nicht zuo zorn wann ir zoren ist über allen zoren / wann
sÿ sind
so kalt und plöder natur dz sÿ iren zoren hart widersteen mügen /
würt sÿ on dein schulde zornig so vörcht ire wort nicht. so sÿ
wainet acht nicht der zeher irer augen wann sÿ sind ir natur und
an ir geporen. jtem einen zäher hat sÿ des leides und des
schmerczens den andern zäher des kriegs und der ist all zeit bereit
ob sÿ frevel klaget über deinen knecht dz gelaub ir nit. sÿ hasset
offt dz der man lieb hat. jr rat ist ettwen gar guot oder gar pöß oder
auf zweifel. so ir rat langsam ist so volg im nit zuo vil. qualis debes esse cum familia operarijs et servitoribus in domo.
diener die treülich dienen und dÿe dienen künnen die solt du
dester gütlicher halten. piß nit under deinen haußgesind als ein
wütender leo
alleweg grymmig und ungestüme mit schreÿen
sunder bescheidenlich halt knechtt als knechtt das du nit gesehen
werdest ein knecht deines hauß. ein besinter weiser knecht ist
pesser dann der torheit sun. jtem leg in der poßheit nit zuo noch
beschirms daran. jtem halt deine knecht von iugent auf nit zartlich
mit speiß sunder nach ir notturfft dz sÿ dir nit widerspenig werden
an der arbeit. sie seÿn schnöder denn knechtt die ir knechtt
vörchten. aber die fremden knechtt sind zuo vörchten. jtem welcher
knecht dich lieb hat in laster / der selb ist nit on laster. aber der
knecht der dich lieb hat in vorchten den hab lieb als deinen sun
jtem du solt mit deinem gesind offt rechnung tuon dz es dir nit
ungetrew werd / dann stat und zeit machen einen dieb. hast du vil
diener so merck den unfridlichen und kleffigen
den selben
würff auß dz er dir dz ander gesinde nit verunrein und
widerspenig mach. jtem einen hoffertigen knecht treÿb von dir.
wann du zeüchst auß im deinen künfftigen veind. und ein knecht
der alles dein thuonn lobet den hab verdacht wann er ist ein
liebkoser. also halten einen ÿegklichen diener nach der
eÿgenschafft seiner siten und art und als er nücz und erber ist.
wann du muost für dein gesind antwurten an dem jüngsten tag. non vitupera nec suspiceris de re quam ignoras.
item schilt noch verargkwon nÿemandt denn du erfragest vor gar
wol ob der sach also seÿ darumb du in straffen wilt. wer eins
andern missetat offenlich und neÿdlich strafft der hört die seinen
herwider mit geschreÿ und donrschleg.
amici et inimici correccio.
den freünd straffen und manen zwischen dein und sein allein mit
rechten treüen. jtem welcher iunger mensch freüntliche straff
gedulden mag das ist ein zeichen dz er zuo eren werden wil. jtem
argwon deinen freünd nicht noch raÿcz in nit mit worten davon er
geleÿdigt und zornig werd. wer sölchs thuot der ertrennet und
scheÿdet dÿe freüntschafft / sunder du solt undertrucken die
schand der freünd und all ander heÿmlich missetat deÿnes
nechsten süllen von dir nit geöffent werden sunder alle weg zuo
dem pesten gekert. als freÿdanck spricht. der ist weiß und wol
gelert der all ding zum peßten kert wann auß kleinen worten
wachssen offt gar grosse krieg. jst das dich einer deÿner freünd
straffet umb verdiente sach / der tuot dir ein guote freüntschafft. jst
aber das du es nit verdÿenet hast und unschuldig pist
dennoch so hab es für ein freüntschaft. des freündes straff ein wort sol dir
sein als ein schlag. aber so dir der veind liebköset und lintlichen zuo
redet / denn so hüt dich / wenn er legt strick deinen füssen der
veind der schmeichen und holwangen kan der selb schadet gar
schÿer gedenck und fleüch geschlÿffne gemachte und getichte wort
und schmeÿchende rede. alleweg fleüch dz süß dz da saur mag
werden es ist nicht schedlichers denn färige veintschafft die da
verholen und verporgen ist under der frentschafft. wann vor dem
offen veinde waiß man sich zuo hüten. der dieblich und verdeckt
veind ist pöser denn der offen veind. also ist auch pöser der
verporgen haß denn der offen. darumb so thuot der schweiger vil
wirser denn der klaffer. stille wasser erzern das gestatt. jtem
pesser ist freüntliche straff dann heÿmliche lieb dÿe
zuo liecht nit
kommt. jtem vor der frag schilt niemant. nach der frag so straff in
gerechtigklichen on aufhebung der missetat des andern und nach
der herten straff undermisch ettwas linder wort. wann linde wort
durchdringen und durchweichen mer das gemüte denn die herten.
aber wenn er schemig ist und verurteilt zuo dem schaden und zuo
dem vall so lach und spot sein nit. wer des andern spottet zuo
seinem schaden der tuot ein frevel an im. jtem straff nÿemant mit
gespött dz dir der spot nit in dem puosem rynne. auch spotte nit des
hemischen und untugenthafften dz dir nit unwirde und unere
erpoten werd. wer mit narren spilt der muoß nerrische spil und
weÿs aufnem. de memoria beneficiorum.
guottat der vergist man gar palde und altet lintlich und leicht /
aber unrechte untreü
ist zäch in dem muot und beleibt und ligt
auff rach. auch menschliche güt gedenck hinwider an enpfangen
guotat teglichen und ist danckper. jtem danckperkeit ist ein löbliche
tugent gen got und den menschen. o danckperkeit du edle tugent
du heÿssest pillich ein reiczerin mer guotheÿt oder gob zuo enpfahen.
jtem gib nÿemant dein gab mit auffhebung. und straff in nit so du
im ettwas zuo guot tuost. du solt dein gob auch nit zuo hoch scheczen
und preiten vor dem andern. ettwen ein heimliche gob ist nücz. sÿ
erlescht zorn und grosse unwird hinderkommt sÿ. aber dz du mit
eren nit genemen magst dz laß varen. es ist pesser ettwas verlassen
denn mit schanden genummen. gob nemen ist sein freiheÿt
verkauffen und verpindet dich eÿgen zuo sein oder zuo dienen jtem
hüt dich dz du von keinen unerbern und
unwirdigen gob
nemest anders du muost es widerkern. oder du pist sein schuldner
und gelter. es ist ein schwer leiden der dem gelten sol der wider in
ist und sein veind ist jtem du solt nit verwerffen oder verschmehen
dÿe gob sÿ seÿ klein oder groß die dir ein guoter und erber freünt
gibt. du solt sÿ frölich und erberlich nemen / und solt nit zuohant ein
ander gob hinwider senden. wann verschmehest du des freündes
gob dz wer ein zeychen das er dir die pessern solt mit einer andern
gob. jst das du einen erest oder gob gibst so meld und lob es nicht
vor den andern. laß in selber loben dem du es gibst. sagst du es dz
ist eÿn zeÿchen dz du als vil herwider begerest oder pittest. wann
ere und gob reden. wann wir schweÿgen. jtem du gebest oder du
nemst das thuo mit frölichem anplick und guoten muot aber ein tor
und unverstander. der
verechtet und verschmecht lere und guote straff de laude propria et amici jn presencia nullum lauda.
du solt dich selber nicht loben. wann wer sich selber lobt der
gewynnt ein schnellen spot. bist du fromm laß dich den fremden
loben und nicht zuo deinen angehören du solt dich auch selber nit
schelten noch arkkwenigen. du solt keinen loben zuo seinem
gegenwurtigen hören / so du in lobest so lob in zuo massen und
auch deinen freünt ob er ursach zuo dir suochet und fleücht und
vermeÿdet dein freüntschafft. das du in mügest mit eren schelten
on widerlüg jtem du solt deinen freünd nicht schelten noch solt sein
nit spötlichen schimpffen dz sein lieb nit gehindert werd und
gemindert / wenn sÿ ab prinnt und abnimmt so würt sÿ zuo nicht wann die lieb beleibt in einem stetten wesen nicht. jst das sÿ
wechst und wert so würt sÿ alt. mit guoten rat ist zuo behalten der
freünd wann du gewinest in hart und langsam / und hast in pald
verloren. jtem zweÿfelst du ob er deyn guoter freünd seÿ oder nicht
so du das nit erfaren magst so halt es auch in dem zweifel oer laß
gar von im und nymm in nit auf. wann auf ungewisse ding sol sich
nÿemant seczen noch pauen. verwürff den freünt nicht ob er klein
oder kranck seÿ oder ungenem an der person. wann ein pöse
scheid macht das schwert weder pesser noch pöser. man vindet in
einer pösen scheÿd offt ein guot messer. jst der freünd kleÿn an der
person oder kranck an der natur / so mag er doch wiczig sein an
dem rat / und ist das er sich erzeÿgt von aussen als ein freünd /
und ist sein von jnnen nicht dz selb thuo du auch
also muoß man
list mit list vertreiben oder betriegen. treü mit treü / und untreü mit
untreü muoß man gelten. als sich der mensch selber in dem spiegel
sicht und sein antlucz in de wasser. also bekennet der weiß das
gemüte des menschen. eines pittern menschen süsse wort und
gemüt sind mit gallen gemischet. die haben süsse wort und
verkerte siten. da magst du nit gelauben noch gedingen an haben.
das sind groß pöse veind die mit untreüen die andern verraten
betrügenlich und sich erzeÿgen freünd zuo sein. und sind es doch
jnwendig nit auf ein stund. jtem vermeÿde die / aber nit zuo hand
sunder laß gemechlich von in. wann es ist eÿn schand das du mit
dem kriegest da du vor geheÿm und geselschaffte mit gehabt hast.
als freüntschafft mit gewönlicher guoter freüntlicher gegenwürtiger
weis wechst. also nymmt sy ab von entziehen und fremder
weil. jtem wenn du magst so hab deinen freünd nahent beÿ dir. es
ist pesser eyn guoter nahender nachpaur denn ein verrer pruoder wer
auß den augen ist der kommt pald auß dem sinne. und darumb
halt deinen freünd also. dz du dich mitsampt im mügest gefreüen. de divicijs bonis et lucris.
das heist und ist wol ein recht gewunnene hab und guot dz nit
erfochten und abgenötet ist. und dz nit mit dem schwert / nit mit
valscheÿt. nit mit dro und mit schelten / nit mit gericht und
betrügenlich / nit dieplich und mit leichereÿ gewunnen würt /
sunder dz ist ein erber guot und gewÿn davon nÿemant geleidiget
würt noch schaden nymmt / und dz mit unrecht und untreü keiner
herrschafft nit entzogen wirdet und der andern geselschafft
nichczen gemynndert
würt / und nit mit raub dieplich
genummen würt. den unrechten gewÿn mag von dem erben wider
nemen mit dem rechten. und darumb fleiß dich zuo gewynnen die
hab mit eren / mit paw und vich dz du got nit leÿdigest und dein
sele und deinen nechsten. jtem nichcz macht so grosse sorg umb
das guot verliesen und lassen nur dz er es mit unrecht gewunnen
und behalten hat. jtem schecz und guot in der kisten / schad und
pein in der gewissen quomodo bona fama et laus acquirenda sit et servanda.
auch wie du lob und guoten leümden gewynnen und behalten solt.
das recht lob ist der nechst geselle nach dem leben und tod der
dem menschen nach volget. und darumb ist grosse underschiede
zwischen ruom / preÿs und weltlichem lobe. man lobet offt den der
kein lobe nÿe
gewan. darumb ist zuo wissen dz guotes und
unrechtes lob und guoter leümd ligt an unvermeiligten wandel und
an wirdigen wesen an eren und an guoten wolbewerten sitten jtem
guot gewynnen mit pösem leümden das heist schad und nicht
gewÿn pesser ist ein guoter nam und guoter leümd denn vil
reichthums. der ist wol bekant des lob weÿt und preit ist / der guot
name und leümd weret lenger denn tausent schecz. jtem wilt du
haben und behalten guoten leümden so fleüch pöse geselschafft.
emsiges liegen / trunckenheÿt / spil / böße weib / und wollustikeÿt
mit unordenlichen freüden. guoter leümd ist dz peßt erb. alten guote
leümden beweren new lob. leben on ere ist des todes geselle. jtem
als du gelobt wilt werden also solt du darnach stellen. falsches lob
und uppige ere dz weret nit lang. jtem der argkwenig vermaint
es seien alle menschen als er ist / und darumb neÿdt er den
frummen umb seinen guoten leümden den pösen ist es eyn trost wie
sÿ den guoten auf gefahen mügen an seiner seld. ere und an guotem
leümden. jtem wer seinen guoten leümden zuo einem mal verleüst er
kan in hart oder selten herwider bringen. wer ein mal des pösen
leümden wort und namen gewynnet / der muoß vil wassers haben
dz er sich rain mach. jtem schand und pöser leümd ist als ein
geschoß dz leÿcht hin ein geet und hart verwundet und hart wider
außgezogen würt. aber das lob und den leümden dz wider got
und dein gewissen ist dz laß varen und behalt gotes huld und dein
sele. gaudere debes et non tristari interdum.
mensch vergrimme dich nit in traurem / laß dir sorgen
entschleissen wann erberger trost und zeitliche
freüd des leibs
ist ein arczeneÿ des gemuotes. das sich das hercz aufricht und nit
verschmilczt und außdorret in sorgen trauren und arbeit. halt dich
erlichen in freüden dz ist nücz wann eÿn trauriger geÿst der derret
auß das marck in den painen paupertas.
es ist auch der nicht arm der do wenig hat. jst das er frölich ist
aber der ist arm der mer begeret denn er hat und sich nit laßt
benügen. jst dz du wenig hast so zere wenig nach dem gewÿn.
wann kargkeÿt ist ein erczneÿ nach der notturfft und des schadens.
wann wer meßigklichen zeret und zuo notturfft dz er hat. dz weret
dester lenger. jtem zere es zuo nucz nit überflüssigklich nach der
natur des fleischs so würst du nymmer arm. wilt du leben nach
der begir so wirdest du nymmer reich. reichthum steet an der
genuogsamkeÿt genuogsamkeÿt steet an dem gemüt / und
reÿchthum steet nit in der kisten sunder in dem gemüt und
benügen. jtem der arm sein kan daz ist ein selikeÿt. der da hat ein
gedultiges gemüt der hat groß schecz. jtem du solt deyn guot also
halten das dich dz guot nit halt und verschleÿsse. es ist nichcz als
großmütig und erber als guot verschmehen so es dich raÿczet zuo
dem pösen und zuo überflüssikeÿt sunder es ist zuo haben zuo der
maß und zuo not durfft zuo leben. salomon spricht. herre gib mir
nicht überige armuot noch überigen reichthum / sunder ein notturfft
meiner narung das ich das guot habe und mich nit der pfenning
hab. kanst du dz guot nüczen so ist es dein / kanst du es nit nüczen
so ist es deyn herre. jtem dz guot gepeütet und dienet. jtem
dem guoten ist zeÿtliche hab guot und dem pösen ist es schad. als der den
wein meßlichen trinckt dem ist er guot. aber dem truncken der in
unmeßlichen trinckt und in sich geüßt dem ist er schad doch ist der
wein alweg guot an im selber und schadet niemant. also ist zeÿtlichs
guot schad dem den es raÿczet zuo üppikeÿt und zuo pösen gewynnen
und es pößlichen behelt. als wucher und raube. dz man mit
unrecht besiczt dz sol man mit recht wider geben. correccio.
du solt dir zuo eÿner straff haben deinen gar guoten freünd oder
deÿnen gar grossen veÿnd die sagen dir die warheit. aber heb mit
deinem veind nit des ersten an zuo kriegen. also dz die veintschafft
von im einen ursprung hab und nicht von dir / aber von dir sol
ursprung haben versönung und fride da ist alweg frid da
ainigung ist. was die fridsamen anfahen den volget nach frid und
freüd. wann mit einigung nymmt man an den guot auf. aber mit
mißhellung würt es erstreüt und verloren. principijs obsta.
salomon spricht. den pösen anfang und anlauff sol man zuo dem
ersten widersteen beÿ zeit ee dz es alte und überhand neme. aber
den wütenden anlauff den ist zuo weichen. er ist ein tor und ist
unsicher der mit dem tobenden wil vechten. und möcht im wol
entweichen. alle schwymmer ertrincken / und die peßten vechter
werden gar gern erschlagen. und gemeingklich die peßten steiger
vallen gern zuo tod. und thetten sÿ sein nit so geschech es nicht.
gereüt es dich so stoß deinen fuoß an den drÿscheibling. fleüch
krieg und streÿt. wann keyn krieg noch streit ist nit aufzenemen
denn es volge frid
darnach das sol man vast für gedencken. dz
man thuot für notwer des leibs dz hat man mit recht getan / und ist
dem rechten nichcz verfallen umb pen oder wandel. de judicio contra malefactores.
es ist zuo wissen dz der richter dz schwert nit on ursach hat und
tregt er tregt es zuo einer rach der pösen und zuo einem beschirmen
der guoten und gerechten. der richter der ein gerechcz urteil wil tuon
der sol vor im haben siben notturfftige ding dz erst / er sol kunst
haben das im die geschriben recht kündig seÿen. dz er wiß und
nicht wäne. wann er über verporgne ding und über zweÿfeliche
sachen nit richten sol / und das die recht nit außsprechen. das
ander das er hab den gewalt und pan von dem keÿser zuo richten mit pluotiger hand über die übeltäter / anders es wer sein urteil
zuo nichte. er sol auch der ursach nach fragen und der
bescheÿdenheÿt. das dritt. er sol nichcz richten in zoren und in
gäch und sol sich recht bedencken wie er richt und was er richte /
das ist notturfftig und nücz das er im der weil neme. der ist ein
guoter richter der schnell versteet und treglich richt und urteilet.
wann er sol oft fragen die widerwertigen teile ob sÿ ires rechten
icht vergessen oder verschwigen haben und ob sÿ davon sprechen
wöllen oder da beÿ beleiben. das vierd das er hab vor seinen
augen gotes vorcht und warheÿt. das ist eÿn anfang aller weÿßheÿt
das er ein rechcz recht mit seinem willen laß widerfaren / dem
armen als dem reÿchen dz er nit sünde und mißgreiffe an dem
rechten gericht / richt nit nach dem gesicht und anplick
des gewaltigen / noch nach der merern teÿl nachvolg so dir dein
gewissen anders weißt sunder nach der lautern warheÿt und
rechten. und das er auch sölchen ganczen willen hab in seinem
herczen zuo tuon was recht sei und das er weder durch lieb oder leid.
weder durch gunst oder wol gefallen nicht ab lassen wölle /
darumb würt er selig / als der weÿßsag spricht. selig sind die
richter die da behüten und behalten das recht / und recht tuon zuo
allen zeyten got hat gesprochen / alles das eüch die richter heissen
tuon das thuot und halt es. das fünfft das der richter mit aller seiner
begir und mit ganczem seinem willen nicht beger richter zuo sein
nür durch der lautern notturfft willen. wann wer das recht nit / es
ließ einer dem andern nicht beleiben. und dÿe guoten müsten
verderben under den pösen dz sechst er sol die pösen pessern
ÿegklichen nach seinem verdÿenen. wann der richter schadet
dem guoten der den pösen übersicht ließ er die rach er sündet an
den rechten. also würt das übel vermitten und die übelteter müsen
in vörchten. das sibent der richter sol keinen grossere pein antuon
noch geben dann er umb die schuld verdient hat. also hast du ÿecz
wol verstanden wie du dich in dem halten solt. jtem dreÿ ding
irren dz recht dz ist / gäch / zoren / und geitikeÿt. und vier ding
machen einen valschen richter. das ist gob. gunst / neÿd / und
vorcht. als freÿdanck spricht. wer dz unrecht zuo dem rechten
spricht der würt von got schwerlich gericht.
gedruckt zuo augspurg.
nach letare. anno &c. jm lxxvj.