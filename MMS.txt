dô ich dich loben hôrte, dô het ich dich gerne erkant.
durch dîne tugende manige vuor ich ie welende, unz ich dich vant.
daz ich dich nû gesehen hân, daz enwirret dir niet.
er ist vil wol getiuret, den dû wilt, vrowe, haben liep.
du bist der besten eine, des muoz man dir von schulden jehen.
sô wol den dînen ougen!
diu kunnen, swen si wellen, an vil güetelîchen sehen.
dir enbiutet sînen dienst, dem dû bist, vrowe, als der lîp.
er heizet dir sagen zewâre, du habest ime alliu anderiu wîp
benomen ûz sînem muote, daz er gedanke niene hât.
nu tuo ez durch dîne tugende und enbiut mir eteslîchen rât.
du hâst im vil nâch bekêret beidiu sin unde leben.
er hât dur dînen willen
eine ganze vröide gar umbe ein trûren gegeben.
swer werden wîben dienen sol, der sol semelîchen varn.
ob er sich wol ze rehte gegen in kunne bewarn,
sô muoz er under wîlen senelîche swaere tragen
verholne in dem herzen; er sol ez nieman sagen.
swer biderben dienet wîben, die gebent alsus getânen solt.
ich waene, unkiuschez herze
wirt mit ganzen triuwen werden wîben niemer holt.
ez mac niht heizen minne, der lange wirbet umbe ein wîp.
diu liute werdent sîn inne und wirt zervüeret dur nît.
unstaetiu vriuntschaft machet wankeln muot.
wan sol ze liebe gâhen: daz ist vür die merkaere guot.
daz es iemen werde inne, ê ir wille sî ergân,
sô sol man si triegen.
dâ ist gnuogen ane gelungen, die daz selbe hânt getân.
ich lebe stolzlîche, in der welt ist niemanne baz,
ich trûre mit gedanken, niemen kan erwenden daz,
ez tuo ein edeliu vrowe, diu mir ist alse der lîp.
ich gesach mit minen ougen nie baz gebâren ein wîp.
des ist si guot ze lobenne, an ir ist anders wandels niht,
den tac den wil ich êren
iemer durch ir willen, sô sî mîn ouge ane siht.
ich bin holt einer vrowen, ich weiz vil wol umbe waz.
sît ich ir begunde dienen, si geviel mir ie baz und ie baz.
ie lieber und ie lieber sô ist si zallen zîten mir,
ie schoener und ie schoener, vil wol gevallet si mir.
si ist saelic zallen êren, der besten tugende pfligt ir lîp.
sturbe ich nâch ir minne
und wurde ich danne lebende, sô wurbe ich aber umbe daz wîp
< sô wê den merkaeren! die habent mîn übele gedâht,
si habent mich âne schulde in eine grôze rede brâht.
si waenent mir in leiden, sô sî sô rûnent under in.
nu wizzen alle gelîche, daz ich sîn vriunde bin
âne nâhe bî gelegen, des hân ich weiz got niht getân.
staechen si ûz ir ougen!
mir râtent mîne sinne an deheinen andern man>.
< mir erwelten mîniu ougen einen kindeschen man.
daz nîdent ander vrowen; ich hân in anders niht getân,
wan ob ich hân gedienet, daz ich diu liebeste bin.
dar an wil ich kêren mîn herze und al den sin.
swelhiu sînen willen hie bevor hât getân,
verlôs si in von schulden,
der wil ich nû niht wîzen, sihe ich si unvroelîchen stân>.
ich sach boten des sumeres, daz wâren bluomen alsô rôt.
weistu, schoene vrowe, waz dir ein ritter enbôt?
verholne sînen dienest; im wart liebers nie niet.
im trûret sîn herze, sit er nu jungest von dir schiet.
nu hoehe im sîn gemüete gegen dirre sumerzît.
vrô wirt er niemer,
ê er an dînem arme sô rehte güetlîche gelît.
drîe tugende sint in dem lande, swer der eine kan begân,
der sol stille swîgen und sol die merkaere lân
reden, swaz in gevalle. sô ist er guot vrowen trût,
sô mac er vil triuten, sweder er wil, stille und überlût.
der dâ wol helen kan, der hât der tugende alremeist.
er ist unnütze lebende, der allez gesagen wil, daz er weiz.
< ich hân vernomen ein maere, mîn muot sol aber hôhe stân:
wan er ist komen ze lande, von dem mîn trûren sol zergân.
mîns herzen leide sî ein urloup gegeben.
mich heizent sîne tugende, daz ich vil staeter minne pflege.
ich gelege mir in wol nâhe, den selben kindeschen man.
sô wol mich sînes komens: wie wol er vrowen dienen kan.>
vil schoene unde biderbe, dar zuo edel unde guot,
sô weiz ich eine vrowen, der zimet wol allez, daz si getuot.
ich rede ez umbe daz niht, daz mir got die saelde habe gegeben,
daz ich ie mit ir geredete oder nâhe bî sî gelegen;
wan daz mîniu ougen sâhen die rehten wârheit.
si ist edel und ist schoene, in rehter mâze gemeit.
ich gesach nie eine vrowen, diu ir lîp schôner künde hân.
durch daz wil ich mich vlîzen,
swaz sî gebiutet, daz daz allez sî getân.