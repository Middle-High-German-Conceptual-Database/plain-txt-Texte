uolrich von winterstetten
ich wil aber disen sanc
singen der minne.
ich mac niht geswîgen mê:
mir ist wirs dann ê.
nie sô sêre mir betwanc
lip unde sinne
diu vil liebe sunder wân.
ach wie solz ergân?
ach got, sol ich sus verderben,
lât si mich niht erwerben
daz mich grüeze ir mündel rôt,
seht, sô bin ich tôt.
liep, sich dar zuo, est niht ze fruo, alsô tuo!
ach waz ich der sorgen trage!
ôwê wie kleine
mich vervâhet swaz ich kan!
ach ich sender man!
ach waz hilfet swaz ich sage!
owê diu reine
tuot mîn herze trâge frô.
ach wie kumt daz sô?
ach, minne, lâ mir gelingen!
ich bin grâ von den dingen
daz diu liebe smâhet mich
alsô vesteclich.
liep, sich dar zuo, est niht zu fruo, alsô tuo!
mir ist ungemach beschert
lange mit leide
daz ich niht geruowen mac
weder naht noch tac.
ich bin fröiden gar behert:
minne, nu scheide
mich von sender arebeit
die mîn herze treit.
ach, reine fruht, daz verkêre!
wîplich zuht an mir êre!
sît ich dir gebunden bin,
troeste mir den sin!
liep, sich dar zuo, est niht ze fruo, alsô tuo!
sumerwunne, sô du dîne liehten tage erglenzen wilt
( waz kan in der welte danne hügelîcher sîn?)
und diu sunne dringet liehtem meien dur den grüenen schilt,
der von loube schaten birt dien kleinen vogellîn,
diu dar under singent süeze fröiderîche doene:
sô gedenke ich< heiâ hei! wær hie bî mir diu schoene,
der ich vil gedienet hân bî mîner zît, sô wurde ich frô.
jâ rîcher got von himele, wan gienge ez hiure alsô!>
die gedanke nâch der lieben hoehent dicke mir den muot
( tôren reht ist vil gewünschen des er niht enhât);
daz sint kranke fröide zwâr und sint doch underwîlent guot.
manic man gedenket dicke dar sîn herze stât.
ich gedenke dicke zir und wünsche daz diu süeze
mînen senden kumber, den ich dur si lîde, büeze,
der ich vil gedienet hân bî mîner zît, sô wurde ich frô.
jâ rîcher got von himele, wan gienge ez hiure alsô!
touwic rôse gen der sunnen, diu sich ûz ir belgelîn
hât zerspreitet, stât diu wîzer liljen nâhe bî
diu vil lôse hât mit güete dirre zweier bluomen schîn
an ir lîbe und ist vor aller missewende frî.
man mac sî wol nennen zuo dem wunsche gen dem grâle.
sô gedenke ich allez liep< wær hie diu liehtgemâle
der ich vil gedienet hân bî mîner zît, sô wurde ich frô.
jâ rîcher got von himele, wan gienge ez hiure alsô!>
frouwe minne, ich bin ir eigen diener iemer her gewesen,
sît ich die vil minneclîchen sach sô wol gestalt.
mîne sinne hânt ir lîp vor allen frouwen ûz erlesen;
ez enwart an tugenden nie'nhein wîp zuo zir gezalt.
lieze sî mich dienstes unde triuwen noch geniezen,
der mich beider gen der lieben niemer wil verdriezen,
der ich vil gedienet hân bî mîner zît, sô wurde ich frô.
jâ rîcher got von himele, wan gienge ez hiure alsô!
diu vil reine sældebære, der ich eigen diener bin,
diu ist gar ân allen wandel ganzer tugende vol.
wan ein kleine daz beswæret leider dicke mir den sin:
sîst gen mîner bet ze strenge, daz bevinde ich wol.
nû beginnet manger sprechen< daz tuot sî mit êren>:
daz sint schalke, dar an sol diu liebe sich niht kêren,
der ich vil gedienet hân bî mîner zît, sô wurde ich frô.
jâ rîcher got von himele, wan gienge ez hiure alsô!
nûst diu liehte heide val,
rîfe wil si twingen.
singen muoz ich aber von des winters krefte.
süezen sanc der nahtegal
wil er gar verdringen.
bringen kan er leit mit sîner meisterschefte.
nemet war wie winter gen uns ziehe!
leider kreftic ist sîn schar:
sonst der sumer schiene.
fliehe! winter hât daz mezzer bî dem hefte.
waz klag ich der vogel sanc
und die liehten heide
beide, sît mîn leit ist worden klagebære?
nâch der ie mîn herze ranc,
diu tuot mir sô leide.
scheide, frouwe, mîne lange wernden swære!
swanne ich sihe ir liehten ougen blicke
von mir swenken, ich vergihe
daz ich danne erschricke.
dicke tuot ir fremden grôz mich fröiden lære.
< ist iht mêre schoenes>
sprach ein altez wîp,
< dann des der schenke singet?
dast ein wunder grôz.
wê mir dis gedoenes
daz mir dur den lîp
und dur diu ôren dringet:
des mich ie verdrôz;
wan si gelfent sînen sanc tac unde naht
in dirre gazzen,
unde ist er doch hübschem sange niht geslaht:
man sol in hazzen.>
daz erhôrte ich sâ:
< alter hiute wagen, des bist dû sô grâ.>
< hoerâ>, sprach diu junge,
< wes bist im gehaz?
dur got mich des bescheide,
liebez müeterlîn,
ober iht guotes sunge,
wen beswæret daz?
jâ tuot er nieman leide:
er muoz froelich sîn.>
< dâ wolt er dich vernent mir genomen hân
an mînem bette.
kumt der übel tiuvel her, ich wil dich lân,
ê deich dich rette.>
daz erhôrte ich sâ:
< alter hiute wagen, des bist dû sô grâ.>
< liebiu muoter schoene>
sprach daz megetîn,
< du solt dich baz bedenken,
erst unschuldic dran.
niht sô rehte hoene,
liebe, lâz ez sîn.
du zürnest an den schenken
der dâ singen kan.
ûf mîn triuwe, ez was im ûz der mâze leit:
ez tet sîn bruoder.>
d'alte sprach< ir keiner hât bescheidenheit,
und wære ein fuoder.>
daz erhôrte ich sâ:
< alter hiute wagen, des bist dû sô grâ.>
< dû gestant dien liuten
umbe ir tôrheit bî>,
sô sprach der megde muoter,
< dû bist missevarn,
waz sol ez betiuten?
dû bist alze frî.
du minnest niemen guoter,
vil unsælic barn.
wænest dir der schenke gebe sînen sanc
den er dâ singet?
dû bist niht diu schoenste diu in ie betwanc
ald noch betwinget.>
daz erhôrte ich sâ:
< alter hiute wagen, des bist dû sô grâ.>
sî begunde singen
hovelich ein liet
ûz rôserôtem munde,
diu vil stolze maget.
sî lie suoze erklingen,
daz von sorgen schiet,
ein liet daz sî wol kunde:
si was unverzaget.
< owê> sprach diu muoter,< wes hâst dû gedâht?
du wilt von hinnen:
schenken lieder hânt dich ûz dien sinnen brâht:
du wilt endrinnen.>
sî sprach< muoter, jâ,
ich wil in die erne oder anderswâ.>
der sumer mit gewalde hât
bekleidet walt und ouwe.
der anger wol geblüemet stât
in süezem meientouwe.
diu heide breit hât grüeniu kleit
an sich geleit, ist mir geseit,
in wunneclîcher schouwe.
mîn frouwe ist guot, swie sî doch tuot mich ungemuot.
mîn ungemüete ist gar ze grôz,
als ich iuch wil bescheiden.
ich stên ir helfe leider blôz
diu mich in senden leiden
mit fremder tât ân allen rât,
swiez mir ergât, nu lange hât
als einen wilden heiden.
mîn frouwe ist guot, swie sî doch tuot mich ungemuot.
ich lobe ir kiusche und ouch ir lîp,
ir schoene und ir gebâren,
in sach nie minneclîcher wîp
bî allen mînen jâren.
swie daz mich nie ir lop vervie,
doch sanc ichz ie dort unde hie
swâ ie die besten wâren.
mîn frouwe ist guot, swie sî doch tuot mich ungemuot.
sol ich niht herzeliep bejagen
noch hôhe fröide erwerben,
sô mac ich doch von schulden klagen
und muoz von leide ersterben.
kumt ir gerich sô grimmeclich
als über mich, sô scham si sich,
sol ich alsus verderben.
mîn frouwe ist guot, swie sî doch tuot mich ungemuot.
mich bant ir liehter ougen blic
und wil mich niht enbinden.
ich want mich in ir minne stric
und kan mich niht entwinden.
sus wart ich wunt zer selben stunt.
hei rôter munt, nu tuo mir kunt,
sül ich genâde vinden?
mîn frouwe ist guot, swie sî doch tuot mich ungemuot.
komen ist der winter kalt
der vil manic herze hât erschrecket.
dâ ê stuont der grüene walt,
daz ist nû mit dürrem rîse bestecket.
diu heide stât ir varwe bar,
der anger al der bluomen schar,
die rîfen sint gevallen dar.
des hât sich des meien zît enblecket.
sol ich tumber disen kumber
iemer tragen, daz muoz ich klagen.
waz klag ich des meien bluot,
die rifiere, die vil liehten ouwen?
wan klag ich niht mînen muot
den mir mit gebærden hât verhouwen
ein wîp diu vil genâden hât,
swie sî mich doch der âne lât?
wie zimt ir selhiu missetât,
sol man mich in leide langer schouwen?
sol ich tumber disen kumber
iemer tragen, daz muoz ich klagen.
herzeliep und herzeleit
trage ich, doch mit ungelîcher wâge;
swaz mîn herze liebe treit,
seht, daz widerwigt mîn frouwe trâge;
swaz aber ich leides hân von ir,
daz wigt si volleclîche mir.
mîn leit daz ist ir herzen gir,
swie ich doch mit dienste ir hulden lâge.
sol ich tumber disen kumber
iemer tragen, daz muoz ich klagen.
ir gebâren minneclich
kan mîn hôchgemüete wol geswachen
unde ir lachen inneclich
daz kan sî sô rehte süeze machen.
ir spiegelliehten ougen klâr,
ir rôter munt mich sunderbâr
verderben wil, dast leider wâr.
wenne wil mir der ze fröiden lachen?
sol ich tumber disen kumber
iemer tragen, daz muoz ich klagen.
mir tuot inneclîchen wê,
muoz ich ir daz künden mit gesange.
wil si daz ich singe mê,
der ich hân gesungen her vil lange,
sô gebe mir lachelîche ir gruoz.
zehant sô wirt mir sorge buoz
und nîge ir nider unz ûf den fuoz.
frouwe, füege daz mîn leit zergange!
sol ich tumber disen kumber
iemer tragen, daz muoz ich klagen.
< swer nû verholner minne pfligt,
den wil ich warnen: es ist zît
daz er von liebe scheide.
ob er den lîp niht ringe wigt,
sô hüete er sich, swer tougen lît.
alsus warn ich si beide.>
sô sanc ein wahter an der zinne wol.
< sît ich geliebe warnen sol,
sô gebe ein liep geliebe kus
mit nâhem umbevange
und scheide sich von liebe alsus.>< sô wê mir>, sprach daz reine wîp,
< diz wecken tuot mir alsô wê,
wie wil der tac sô gâhen!>
sî umbevienc ir friundes lîp,
si sprach< sol ich dich iemer mê
mit armen umbevâhen?>
vil minneclîchen er sî umbevienc,
manc kus dâ herzeclîch ergienc,
si lâgen beide dem gelîch,
swie sî die naht mit liebe
der minne pflægen fröiden rîch. der frouwen ougen wurden rôt,
daz sî ir lieben friundes brust
mit trehen gar berêrte.
des heldes triuwe im daz gebôt
daz sî vil dicke wart gekust,
als in diu minne lêrte.
er druhte ir liehtez wengel an daz sîn,
er sprach< vil süeze troesterîn,
mîn herze an dir niht wenken kan,
mîn triuwe ist gen dir stæte.>
er kuste sî und schiet von dan. minne füeget dicke leit
mit vil sender arebeit
der mîn herze ein wunder treit.
minne diu hât den gewalt
wil se, ich wirde an fröiden balt,
anders ich bin abe gezalt.
minne, swer dich minnet und dich mîden muoz,
der ist unversinnet: im wirt kumbers buoz,
der vermîdet dînen gruoz.
ich bin dîn, minne, habe genâde mîn!
mich gruozt ein vil rôter munt
minneclîche zeiner stunt.
sît was ie mîn herze wunt.
alsô traf diu minne mich
mit ir strâle grimmeclich
in mîn herze tougenlich.
von der minne gruoze mir diu nôt geschach
diu mir dâ sô suoze dur mîn herze brach.
owê daz ichs ie gesach!
ich bin dîn, minne, habe genâde mîn!
ir zimt wol swaz sî getuot:
sist mit zühten hôchgemuot,
vor untæte wol behuot.
minne hât gehûset dar
sist nâch schoene lieht gevar,
an ir ist der wunsch vil gar.
swer die zît vertrîben bî der lieben sol,
der muoz allen wîben iemer sprechen wol,
wan sist aller tugende vol.
ich bin dîn, minne, habe genâde mîn!
sumer wil uns aber bringen
grüenen walt und vogel singen;
anger hât an bluomen kleit;
berc und tal in allen landen
sint erlôst ûz winters banden,
heide rôte rôsen treit.
sich fröit al diu welt gemeine,
nieman trûret wan ich eine,
sît mir diu vil süeze reine
frumt sô manic herzeleit.
swer vil dienet âne lôn
mit gesange, tuot erz lange,
der verliuset mangen dôn.
ich wil al den liuten künden
daz si lebt mit grôzen sünden
der ich ie was undertân,
die si hât an mir verschuldet,
sît mîn herze kumber duldet:
des wil sî sich niht entstân.
wie mac sî die sünde büezen?
mir wart nie ein lieplich grüezen,
dâ von wir uns scheiden müezen:
ich wil urloup von ir hân.
swer vil dienet âne lôn
mit gesange, tuot erz lange,
der verliuset mangen dôn.
frouwe, diu mir vor in allen
wîlent muoste wol gevallen,
noch vernemt ein liedelin:
ir sît âne lougen schoene,
doch ist schoene dicke hoene;
daz ist leider an iu schîn.
nû wil ich mîn singen kêren
an ein wîp diu tugende lêren
kan und alle fröide mêren:
seht, der diener wil ich sîn.
swer vil dienet âne lôn
mit gesange, tuot erz lange,
der verliuset mangen dôn.
werdiu minne, ich wil dich strâfen,
dû bist gen mir harte entslâfen:
sît ich strûchte in dîniu bant,
ich bin mîner wîse ein tôre:
mîn sanc gât dir für dîn ôre,
dîner helfe ich nie bevant.
hilf, ich bin mit spilnden ougen
wunt inz herze sunder lougen.
daz tet mir ein wîp sô tougen,
an der ist wol dienst bewant.
swer vil dienet âne lôn,
mit gesange, tuot erz lange,
der verliuset mangen dôn.
minne, heile mîne wunden
diu mir in vil kurzen stunden
von der strâle dîn geschach.
mich hât ob zwein liehten wangen
sêre ir ougen blic gevangen:
ach waz ich dar under sach
einen munt von roete brinnen!
daz betwanc mich in dien sinnen
daz ich sî muoz iemer minnen:
ir blic mir durz herze brach.
swer vil dienet lange zît.
ist sîn frouwe in tugende schouwe,
wizzet daz si lôn im gît.
ich sold den liehten sumer loben:
des hân ich mich versûmet her.
daz lant ist niden und dâ bî oben
geblüemet nâch mîns herzen ger.
diu zît uns bringet niuwe fruht,
frid unde fruot ist uns bereit.
ir swâbe, nemt die alten zuht
her für, sô tragt ir êren kleit.
mit zühten sult ir sîn gemeit.
swem ich singe, swiez erklinge,
swaz ich sage, doch trage ich klage. mîn klage ist daz mich hât verwunt
ir minneclîcher ougen schîn,
ir liehte varwer rôter munt,
enmitten in daz herze mîn.
an schoene an kiusche und ouch an zuht
ist sî für elliu wîp gelobet,
ir wunnebernden reinen fruht
an tugenden nieman überobet,
wan daz sî an mir senden tobet.
swem ich singe, swiez erklinge,
swaz ich sage, doch trage ich klage. mîn klage ist daz ich sende nôt
von der vil herzelieben hân
und sî mir daz noch nie enbôt,
ich solde in ir genâden stân.
ir rede ist gen mir gar verswigen,
daz sî nie wort ze mir gesprach.
sus hât diu liebe mir verzigen:
daz ist mîn klagendez ungemach.
owê daz ich sî ie gesach!
swem ich singe, swiez erklinge,
swaz ich sage, doch trage ich klage. mîn klage ist ungerihtet mir,
swie guot geriht der künic hât.
ob ich nu klagte daz von ir,
daz sî mich in den sorgen lât,
wer æhtet sî dann ûffen reht,
wan sî wirt von mir niht genant?
nu lât gerihte wesen sleht,
ezn sî dem rihter wol erkant,
sost ungerihtet sâ zehant.
swem ich singe, swiez erklinge,
swaz ich sage, doch trage ich klage. mîn klage diu mac wol enden sich,
ob diu vil herzeliebe wil.
si tuot gen mir unminneclich:
daz ist ân ende und âne zil.
ach got, wie lange sol daz wern
daz sî tuot ungenâde an mir?
in mac ir hulde niht enbern
und hân doch kleinen trôst von ir:
sus hindert sich mîns herzen gir.
swem ich singe, swiez erklinge,
swaz ich sage, doch trage ich klage. ez ist niht lanc daz ich mit einer minneclîchen frouwen
begunde hübscher klaffe vil,
die ich von herzen minne.
ich sprach< lânt iuwer tugend an mir und iuwer güete schouwen.
ich binz der iu dâ dienen wil
in muote und in dem sinne.
an worten unde an werken hânt ir mîn gewalt.
iuwer tugent manicvalt
sol mich des geniezen lân
daz ich iuch vor allen frouwen in dem herzen hân.
ich bin iu holt, ir sint mîn golt,
mîn hort, mîn edel gesteine.
ûffen sêle und ûffen lîp
und dar zuo ûf elliu wîp
ahte ich gen iu sicherlîchen kleine.>
si sprach< die rede hânt ir wol tûsent frouwen ê gekündet;
ir wænet lîhte toeren mich,
ir sint ein lügenære.
der ir dâ singent unde iu hât daz herze gar enzündet,
diu ist iu lieber vil dann ich:
mirst iuwer klaffe unmære.
ir wænet daz ich sî der mære ein göichelîn.
eft ein ander danne mîn
( ich erkenne sî vil wol),
diu iu dicke tuot daz herze in leide jâmers vol.
ir gouchgovolt, der sint ir holt
und ahtet sî vil kleine
ûffen iuwern toerschen lîp,
wan sist gar ein biderbe wîp:
iuwer minne ist allenthalp gemeine.>
dô swuor ich mangen eit, si wære diu der ich dâ singe
und sprach< ir sulnt mich schelten niht,
wan ich bin iuwer eigen.
ich bin iu herzeclîchen holt, swie mir dar an gelinge.
swaz iemer mir dâ von geschiht,
ich wil iu dienst erzeigen,
wan in gesach ûf erde nie sô reine fruht.
schoene und alle wîplich zuht
hât got selbe an iuch geleit,
swie daz ir mir nû ein teil der zühte hânt verseit.
ich bin iu holt, ir sint mîn golt,
mîn hort, mîn edel gesteine.
ûffen sêle und ûffen lîp
und dar zuo ûf elliu wîp
ahte ich gen iu sicherlîchen kleine.>
si sprach< ir soltent frouwen loben dâ man iu baz geloubet
und iuwern dienest bieten dar
dâ man iuch dienstes bæte.
ich weiz wol wâ si wont diu iuch der sinne gar beroubet:
dâ nimt man iuwer kleine war,
si giht ir sint unstæte.
ein biderbe wîp mac an iu werwort vinden wol:
dâ von man iuch schiuhen sol.
ir hânt ungetriuwen muot,
dâ von iu diu minneclîche unminneclîchen tuot.
ir gouchgovolt, der sint ir holt
und ahtet sî vil kleine
ûffen iuwern toerschen lîp,
wan sist gar ein biderbe wîp:
iuwer minne ist allenthalp gemeine.>
ich sprach< vil liebiu frouwe mîn, nu troestent mir die sinne.>
si sprach< ir sunt von hinnen gân:
wie lange went irz trîben?
sold ich für frömden kumber sîn gen iu ein troesterinne,
des müeste ich iemer laster hân
gen allen guoten wîben.
ja enbin ichz niht dur die ir lîdent selken pîn.>
ich sprach< jâ ir, frouwe mîn.>
sî sprach< daz ist rehte erlogen:
ir hânt enunt her dâ mite vil manic wîp betrogen.
nun sagent mir niht waz iu geschiht,
wan ich geloube iu kleine.
iuwer trügehafter lîp
hât betrogen manic wîp.>
alsus schiet von mir diu süeze reine.
sumerwunne ist hin gekêret,
winter wil begrîfen
liehte bluomen und den klê.
kleine vogel sint versêret
von den kalten rîfen;
dâ bî siht man ouch den snê.
owê wunneclîcher ougenweide
die man sach ûf anger unde ûf heide!
die stânt nû in leide.
daz tuot mînem herzen wê.
sol mîn herze frô bestân,
sô muoz minne mîne sinne ruowen lân.
owê siuftebærer sorgen
diu mîn herze twinget!
ach ich fröidelôser man!
die trag ich vil unverborgen,
sît mîn herze ringet
dar nâch des mir minne erban.
in weiz noch niht waz diu minne richet,
daz si mîne fröide sô zerbrichet,
sît mîn zunge ir sprichet
niht wanz beste sô ich kan.
sol mîn herze frô bestân,
sô muoz minne mîne sinne ruowen lân
liep in herzen, liep in ougen
liep in mînen sinnen,
liep vor valsche wol behuot,
liep in liebe, sunder lougen,
liep, ich muoz dich minnen,
swie mir dîn genâde tuot.
liebez liep, du hâst mich mit gewalte
lieplich brâht in sorge manicvalte:
liebez liep, nu walte
liebe gen mir, frouwe guot.
sol mîn herze frô bestân,
sô muoz minne mîne sinne ruowen lân.
guot gebâren, schoene an lîbe
hât diu minneclîche,
kiusche in herzen sunder wân.
wer gesach an keinem wîbe
diu sich ir gelîche
und die tugende möhte hân,
der si pfligt, mîn frouwe unwandelbære?
alle frouwen lâzen âne swære,
ez sint wâriu mære,
der muoz ich ir bî gestân.
sol mîn herze frô bestân,
sô muoz minne mîne sinne ruowen lân.
ez ist dicke daz gesprochen:
swer gewaltic wære,
der solt doch genædic sîn.
diz reht ist an mir gebrochen:
diu vil sældenbære
diu ist gar gewaltic mîn,
und hân doch genâde dâ niht funden.
wan ir trôst ist gen mir gar verswunden,
diu mir zallen stunden
tuot ir ungenâde schîn.
sol mîn herze frô bestân,
sô muoz minne mîne sinne ruowen lân.
tougenlîchen lac verborgen
bî liebe ein ritter wolgemuot.
dâ von pflac der wahter sorgen.
er sanc< swer hie lît unbehuot,
ob der behalten wil den sînen lîp
sô wecke in minneclîchen, reine wîp.
er ist ze lange hie gelegen;
dâ von sô gebe er dir den morgensegen.>
des erschrac diu minneclîche.
si dâhte< owê der leiden zît!
erst entslâfen senfteclîche,
der hie an mînem arme lît.
den wil der liehte tac von mir verjagen;
dâ von muoz ich an fröiden gar verzagen>.
si kuste in slâfent an den munt
und sprach< der wahter tuot den morgen kunt>.
dâ wart ir der kus vergolten,
ein widerküssen dâ geschach.
ach si lâgen als si solten!
diu frouwe ûz rôtem munde sprach
< tuo ritters êre an mir vil senden schîn!>
er sprach< vil herzeliebe frouwe mîn,
ich wil dir mîne fröide lân;
sich, liep, diu sol dir hie ze pfande stân.>
sumer, dîner lieben künfte
bin ich frô, du hâst gewalt.
dîner hôhen sigenünfte
fröit sich anger und der walt.
in dem walde hoert man singen,
kleine vogel suoze erklingen,
ûf dem anger schône entspringen
siht man bluomen manicvalt.
diu zît wart nie sô wol gezieret:
ich hân des meien bluot erzwieret.
die wil ich prîsen mit gesange,
swie doch mîn kumber wert ze lange.
ich bin tump daz ich mîn langez leit den liuten singe.
manger sprichet< seht, dest wâr, ez wigt in harte ringe.>
ich wær sicherlîchen tôt, wan daz mich nert gedinge
daz ich noch den kumber mîn ze liebem ende bringe.
sol ich iemer frô bestân,
sô muoz minne und diu vil minneclîche mich von sorgen lân.
liehte bluomen, zît des meien,
vogel singen hilfet niht.
sihe ich tanzen unde reien,
swes diu welt ze fröiden giht,
doch sô trûrent mir die sinne;
ungemüete wont mir inne,
sît mir von der süezen minne
weder liep noch trôst geschiht.
mich hât der wessen minne strâle
verwundet niht zem êrsten mâle.
der alte kumber hât mich sêre
verwunt: waz sol diu rede nu mêre?
minne wil ir alten ungenâde an mir nu niuwen.
ich gelepte nie sô gar in kumberlîchen riuwen,
sî wil mir in sendem herzen grôze sorge briuwen:
der ich ie getriuwe was, diu wil mir niht getriuwen.
sol ich iemer frô bestân,
sô muoz minne und diu vil minneclîche mich von sorgen lân.
mich nimt wunder ob diu reine
habe gesetzet in ir muot
daz si mich in herzen meine
sam si mit den ougen tuot.
seht, sô muoz ich gar verderben.
möhte ich lieben blic erwerben,
dar nâch in ir gruoze sterben,
sô wær doch daz ende guot.
si smâhet mich mit liehten ougen:
wær ich ir in ir herzen tougen,
sô müesten ougen nâch dem herzen
mir büezen kumberlîchen smerzen,
den ich nû vil lange hân von sus getânen sachen:
diu vil liebe wolte mir ze fröiden nie gelachen;
doch muoz ich ir mit gedanke nahtes dicke erwachen,
daz man möhte hoeren mir daz herze ûz jâmer krachen.
sol ich iemer frô bestân,
sô muoz minne und diu vil minneclîche mich von sorgen lân.
swâ man minneclîche lachet,
hât dâ minne niht gewalt,
sôst ir hôher prîs verswachet,
sol si dâ sîn abe gezalt.
man mac wol an mîner frouwen
minneclîchez lachen schouwen.
ist diu minne an ir verhouwen,
sôst si doch dar nâch gestalt.
swer ir vil liehten ougen sæhe,
wie der nâch mînem sinne jæhe!
diu schoene hât vil hôch gemüete,
kiusch unde rehte wîbes güete.
in gesach nie schoener wîp und alsô wol gebâren,
in gesach sô rôten munt bî allen mînen jâren,
in gesach nie wîbes lîp sô reinen und sô klâren;
doch kan sî wol mit gebærden mannes herzen vâren.
sol ich iemer frô bestân,
sô muoz minne und diu vil minneclîche mich von sorgen lân.
ob diu liebe fürhtet sünde,
dem tuot sî doch niht gelîch.
hât si guoter liute künde,
die sint mit ir sünden rîch,
daz sî ir niht gebent ze buoze
daz si müeste mir vil suoze
lachen unde in liebem gruoze
gen mir nîgen minneclîch.
ir bîhter hânt niht rehter sinne:
si geltent minne mit unminne;
sô wirt der sünde deste mêre.
si solten wîsen rehte lêre.
ob si mir ir gruoz verseit, der ich hân wol gesprochen,
sâ zehant wirt minne mit unminne an mir gerochen,
sî hât an getriuwem friunde triuwe gar zerbrochen;
dâ von ist mîn hôher muot in leide gar betrochen.
sol ich iemer frô bestân,
sô muoz minne und diu vil minneclîche mich von sorgen lân.
ich wil der vil lieben singen disen sanc,
diu mîn herze tougenlîchen hât verwunt.
sî kan swære an allen dingen machen kranc,
nieman kan sich ir gelîchen: dast mir kunt.
nû war umbe lobte ich sî,
möhte ichz niht bewæren
mit ir zühten wol?
siest vor allem tadel frî
und vor boesen mæren;
dâ bî ist ir herze tugende vol.
frouwe, ir hât mich überwunden sunderbâr
iu ze dienste in kurzen stunden: daz ist wâr.
tugenderîchiu reine frouwe, sælic wîp,
öuget an mir iuwer güete und alle zuht!
als diu rôse in meien touwe ist iuwer lîp
und der gilge in wunnenblüete an sîner fruht.
ich wil iuwer diener sîn
nâch dem süezen lône
daz ir troestet mich
unde ir wendet mînen pîn,
aller tugende ein krône
gar ân allen wandel minneclich!
frouwe, ir hât mich überwunden sunderbâr
iu ze dienste in kurzen stunden: daz ist wâr.
wunneclîcher ougenweide ich nie gesach
danne der vil wolgetânen mündel rôt.
siest vor allem herzeleide ein schirm, ein dach:
swer si siht, der muoz sich ânen sender nôt.
wil diu minne mir gestân
gen der minneclîchen,
seht, sô wurde ich frô.
sô wold ich die sorge lân
ûz dem herzen slîchen.
minneclîchiu minne, füege ez sô!
frouwe, ir hât mich überwunden sunderbâr
iu ze dienste in kurzen stunden: daz ist wâr.
sumer öuget sîne wunne,
daz ist an der zît:
prüeve er wol swer tihten kunne
waz materje lît
an dem walde und ûf der heide breit.
man mac schouwen wie die ouwen stânt bekleit,
waz der anger liehter bluomen treit.
est ein altgesprochen wort:
swâ dîn herze wont, dâ lît dîn hort.
ich hab endelîchen funden
einen schoenen hort.
den kôs ich mir zeinen stunden:
nûst mîn herze dort
bî dem horde der mir füeget pîn.
diu vil reine wandels eine muoz mir sîn
hort in dem vil senden herzen mîn.
est ein altgesprochen wort:
swâ dîn herze wont, dâ lît dîn hort.
mîn hort kan wol tugende horden
unde hôhen muot.
diu mir ist ze horde worden,
dest mîn frouwe guot,
in ir geteloese wol gestalt
ir gebâren an den jâren mich tuot alt,
swie ir tugende doch sîn manicvalt.
est ein angesprochen wort:
swâ dîn herze wont, dâ lît dîn hort.
manger der hât hort verborgen
des er troestet sich:
mîn hort gît mir niht wan sorgen
unde smâhet mich.
mîn vil lieber hort ist mir alsô
gar unnütze. minne schütze cupîdô
traf mîn herze, sît bin ich unfrô.
est ein angesprochen wort:
swâ dîn herze wont, dâ lît dîn hort.
minne diust gewalteclîchen
allen dingen obe.
ir kan niht ûf erde entwîchen,
ez gevâhe ir klobe.
wîsheit hort diu beide nîgent ir.
minne süeze, kumber büeze nâch der gir,
twinge mînen hort gelîche mir.
est ein angesprochen wort:
wâ dîn herze wont, dâ lît dîn hort.
winter leide grüene heide
hât verderbet und den walt;
man mac schouwen an den ouwen,
dâ lît nû der rîfe kalt.
ich wird alt von selken dingen.
noch klag ich ein ander nôt,
daz diu liebe mich wil twingen
der ich mich ze dienste ie bôt.
ich wil singen zôren bringen,
daz ich nâch ir jâmers won.
jâmers schricke lîde ich dicke:
daz tuot mînem herzen wê.
ich vil tumber disen kumber
lîden muoz nu aber als ê.
swiez ergê, ich muoz doch sorgen
beide naht und ouch den tac,
daz ich âbent noch den morgen
sî niht sehen sol noch mac.
unverborgen muoz ich worgen
in ir banden, dunket mich.
nûst der arge winter hie,
der uns wil betwingen aber leider
die bluomen und den klê.
ôwê der zerfüert uns ie
meien sîniu wunneclîchen kleider.
ich sorge wiez ergê.
wizzet, swer den winter lanc
alsô muoz vertrîben
âne lieben umbevanc,
wie mac der belîben,
sîn fröide enwerde kranc?
liep gedinge tuot mich geil,
ich gewinne heil.
owê lieplich nâher smuc,
ôwê minneclîchez umbevâhen
und ôwê güetlich kus!
ôwê herzeclîcher druc!
wenne sol ich sender den enpfâhen?
noch singe ich umbe sus.
doch gedinge ich daz ir muot
unde ir wîplich güete,
diu mich froelich singen tuot,
hoehe mîn gemüete:
sî ist sô rehte guot.
liep gedinge tuot mich geil,
ich gewinne heil.
wer gesach ie frouwen lîp
der ir lachen alsô wol gezæme
und ir vil werder gruoz?
ez ist manic schoene wîp
diu doch niender ist alsô genæme:
des man ir sprechen muoz.
swenne ir rôserôter munt
unde ir liehten ougen
blickent in mîns herzen grunt.
lachelîchen tougen,
sô wirde ich wol gesunt.
liep gedinge tuot mich geil,
ich gewinne heil.
wol dir, minnenclîchiu fruht,
wol dir, dû hâst fröiderîch gemuete
und doch mit rehter scham;
wol dir, dû hâst wîplich zuht,
wol dir, dû hâst ûzerwelte güete
mit rehter kiusche alsam;
wol dir, dû bist ûzerkorn,
liep unwandelbære,
wol dir, wan du bist für zorn
und für sende swære
an dise welt erborn.
liep gedinge tuot mich geil,
ich gewinne heil.
wê war umbe tuot si daz,
daz si mir daz herze niht enbindet
von sender arebeit?
sicherlich ir stüende baz,
sît si mich sô sigelôsen vindet,
daz sî mîn sendiu leit
ûf genâde næme an sich,
doch in liebem trôste
alsô daz diu guote mich
von den banden lôste:
sô lepte ich wunneclich.
liep gedinge tuot mich geil,
ich gewinne heil.
heide walt und anger wol bekleit
diu hânt sich enbloezet, dest mîn klage.
kleiner vogel trûren ist mir leit,
die der winter twinget alle tage.
noch trage ich in mînem herzen grôzer swære sunder strît,
daz mich lât in sorgen diu vil sældenbære lange zît.
wol im der ze liebe hât den trôst,
daz er sender leide wirt erlôst!
wê mir, wê der siuftebernden nôt
daz ich trôst von liebe niht enhân,
sît diu minne dienen mir gebôt
der ich bin mit triuwen undertân!
ich lân mich an ir genâde sicherlîchen, sîst sô guot:
wer mac nû an hôhen fröiden baz gerîchen mir den muot?
wol im der ze liebe hât den trôst,
daz er sender leide wirt erlôst!
reine kiusche tugenderîche site
sî hât in ir herzen, rehte scham.
sælde und êre wont der heben mite
noch in rehter wîbes güete alsam.
mir kam in daz herze ir minneclich gebâren, do ich si sach.
des lîd ich vil sender nû bî mangen jâren ungemach.
wol im der ze liebe hât den trôst,
daz er sender leide wirt erlôst!
nieman mac der minne hân gewalt.
sî tuot dicke wê und ofte wol.
er mac wol ze sælden sîn gezalt
den si tuot mit willen fröiden vol.
ich sol leider noch bevinden, ob diu minne fröide gebe:
sî tuot ungenâde mir in mînem sinne, swie ich lebe.
wol im der ze liebe hât den trôst,
daz er sender leide wirt erlôst!
wol bekleidet stêt diu heide,
anger und der grüene walt,
bî der liehten ougenweide
hoert man stimme manicvalt
in den ouwen, vogel doene,
meie enwart noch nie sô schoene,
den ich mit gesange kroene,
noch sô rehte wolgestalt.
frouwe, sich: dû solt mich
troesten, sît ich minne dich.
sich fröit al diu welt gemeine
gen der wunneclîchen zît.
nieman trûret wan ich eine,
sît si mir niht fröide gît,
der ich diene in ganzen triuwen:
diu wil mînen kumber niuwen.
ich leb in vil starken riuwen
von den mæren iemer sît.
frouwe, sich: dû solt mich
troesten, sît ich minne dich.
âne got sô hât mîn niemen
den gewalt als sî wol hât.
itewîzet mir daz iemen,
stüende ez dem als ez mir stât,
er geloupte mir zewâre:
der ich diene sunderbâre,
wie diu mîner jungen jâre
fröide nider sîgen lât!
frouwe, sich: dû solt mich
troesten, sît ich minne dich.
wer gesach ie crêatiure
die man weiz in wîbes namen
alsô schoene, alsô gehiure
( diu darf sich des niht beschamen),
alsô kiusche und alsô guote,
alsô tugenthafte in muote
unde an êren sô behuote?
diust ein sælic wîp benamen.
frouwe, sich: dû solt mich
troesten, sît ich minne dich.
ich wil allen liuten betiuten mîs herzen klage
und wie grôzen kumber ich tumber nu trage,
wie mich sorge twinget und singet doch mir der lîp:
seht daz muoz ich lîden durch mîden ein wîp.
des muoz ich dem jâmerschricke leider undertænic sîn.
ich lig in ir minne stricke, daz ist an mir worden schîn.
sî kan senden smerzen ûz herzen vertrîben wol.
rôse ob allen wîben man si nennen sol.
swâ ist nû diu schoene, ich doene und nîge ir dar.
ich wil aber grüezen die süezen( nemt war!)
schône mit gesange. swiech lange ir frömde sî,
doch sô. hât ir jugende vil tugende; dâbî hât si
güete ein michel wunder in dem herzen zaller stunt,
und si doch vor ûz besunder mir daz herze hât verwunt.
sî kan senden smerzen ûz herzen vertrîben wol.
rôse ob allen wîben man si nennen sol.
swenne suln ir ougen mir tougen ze blicke varn,
und diu süeze junge mir swunge den arn
und mich umbevienge, sô gienge mir sorge hin.
seht, sô wolte ich scheiden von leiden den sin.
wâfenâ der lieben stunde, wenne sol ich die geleben,
daz si von ir rôtem munde wolte ein lieplich küssen geben?
sî kan senden smerzen ûz herzen vertrîben wol.
rôse ob allen wîben man si nennen sol.
winter, dîn gewalt
selwet bluomen manicvalt
( diu zît ist alsô gestalt)
und diu vogellîn
lîdent aber grôzen pîn,
ir schal muoz geswigen sîn.
man mac schouwen an den ouwen,
dâ lît nû der snê,
dâ man bluomen brach.
ûf der heide stênt mit leide
sî nu jârlanc mê.
dast mîn ungemach.
wes hab ich gedinge,
sol mîn singen mir niht bringen
fröiderîch gelinge?
winter und der snê
tuot mir niht sô rehte wê:
sorgen hab ich dannoch mê.
swes mîn herze gert,
des bin ich noch niht gewert:
est unnæher danne vert.
diu vil guote mînem muote
sus hât an gesiget,
daz ich bin unfrô.
sol ich nû verstumben
dur den winter lanc?
deswâr ich wil uns tumben
singen disen sanc.
mirst ein hôchgemüete
in mînen lîp geflogen
von ir diu wîbes güete
ie was unbetrogen.
sîst mir zallen zîten in dem sinne,
der ich nie vergaz;
wan si wendet minne mit unminne
dur ir stæten haz.
sî kan trûren swachen,
daz ist mir wol kunt:
ahî, froelîche lachen
kan ir rôter munt!
sî mac mir wol bringen
fröiderîchen muot;
dar nâch wolt ich ir singen,
swie si mir joch tuot.
ez wigt ungelîche
liebe mir gen ir:
ich bin ir sicherlîche
holder dan si mir.
minne, wic gelîche mit der wâge,
sît daz ich bin dîn!
neinâ, tuoz ê mich der zît betrâge,
süeze troesterîn!
sî kan trûren swachen,
daz ist mir wol kunt:
ahî, froelîche lachen
kan ir rôter munt!
gip ein liebez ende
mir, vil sælic wîp!
ân alle missewende
lebt dîn kiuscher lîp.
liep, vor allen frouwen
schoene minneclich,
lâ dîne tugende schouwen
unde troeste mich!
tuost du daz, sô bin ich fröidebære,
mînes herzen trût.
liep, nu wende mîne sende swære
stille und überlût.
sî kan trûren swachen,
daz ist mir wol kunt:
ahî, froelîche lachen
kan ir rôter munt!
ich wil aber singen.
doch möht ich von sus getânen dingen
baz siuften unde klagen.
ôwê grôzer leide!
mich fröit niht der anger noch diu heide
noch singen unde sagen.
mich fröit niht der tamber noch diu gîge;
heere ich harpfen unde rotten, an dem muote ich sîge:
von der reinen, der ich dicke nîge,
muoz ich die swære tragen.
ich hân leit und ungemach,
sît ich sî von êrst gesach:
ach und aber ach!
diu vil süeze reine
ahtet ûf mîn senen harte kleine.
dem tuot si wol gelîch.
dâ begât si sünde.
swie vil ich des mit gesange künde,
doch lebt si frömdeclîch.
mir tuot wê daz sî mich senden smâhet
und diu liebe mînen sanc niht in ir ôre enpfâhet.
dâ von kumber mir inz herze gâhet;
des bin ich sorgen rîch.
ich hân leit und ungemach,
sît ich sî von êrst gesach:
ach und aber ach!
gruoz von rôtem munde
der vergât mich leider zaller stunde;
des muoz ich fröide lân.
lieplich ougenblicke
die vergant mich zwirent alsô dicke:
wie sol mîn leit zergân?
mich fröit niht diu sunne noch der mâne,
nieman kan mich troesten wan diu reine valsches âne.
wil diu minneclîche wolgetâne,
sô mac ich frô bestân.
ich hân leit und ungemach,
sît ich sî von êrst gesach:
ach und aber ach!
ich hab ir gesungen
und gesprochen vil mit lobender zungen
daz beste daz ich kan.
wil si des vergezzen,
sô hât ungemüete mich besezzen.
trût minne, sich dar an!
wic daz uns diu liebe stê gelîche
ald daz sî mir ûz gedanke hinnen für entwîche:
jâmer tuot vil dicke sorgen rîche
mich fröidelôsen man.
ich hân leit und ungemach,
sît ich sî von êrst gesach:
ach und aber ach!
swer mir guotes gunne
und der mînen kumber merken kunne,
der spreche ir iemer wol.
der si lopt mit worten,
der hât mîne gunst an allen orten.
daz ich verdienen sol.
ich bin ir gebunden gar für eigen.
dem si guotes gan, der ist gescheiden von den veigen.
wolde sî genâde an mir erzeigen,
sô wurde ich fröidenvol.
ich hân leit und ungemach,
sît ich sî von êrst gesach:
ach und aber ach!
sumerlîchiu wunne
zieret wol den grüenen plân.
berc und tal sint bekleit.
nâch dem touwe sunne
meien disiu kleider sneit
sunder wân über al.
swer wil blâ rôt grüen gel schouwen
ûf dem anger in den ouwen,
der siht dâ wunnen vil.
minne twinget mir den sin:
wîplich güete mîn gemüete zucket hin. swie vil meie bringet
fröiden und sîn liehten tage,
doch trur ich von der nôt,
daz mich minne twinget
und der lieben munt sô rôt.
dest mîn klage sicherlich.
ich hân ir den muot erzeiget
daz sich ir gebote neiget
al mîn gir sunder wân.
minne twinget mir den sin:
wîplich güete mîn gemüete zucket hin. mir ist wol ze muote,
swenne ich die vil lieben sihe,
alle zît dur daz jâr.
diu vil reine guote
tuot mich trûren, daz ist wâr.
ich vergihe sunder strît:
sô sî tuot der nôt unglîche
sam ich trûre herzeclîche,
sôst mîn muot fröiden frî.
minne twinget mir den sin:
wîplich güete mîn gemüete zucket hin. liep, lâ liebe werben
lieplich zwischent mir und dir!
liep, lâ mich liep dir sîn!
lâ, liep, niht verderben
liep und tuo dîn helfe schîn,
frouwe, mir minneclich!
ich bin ir sô gar gebunden,
diu mich twinget, zallen stunden,
daz si mir nimt den sin:
minne twinget mir den sin:
wîplich güete mîn gemüete zucket hin. zuht und elliu schoene
hât mîn frouwe, ach sælic wîp,
wîplich scham ouch dâ bî.
fürbaz ich si kroene.
sist vor missewende frî.
lieber lîp, obe alsam.
winter, dîne kalde rîfen
kalde winde und ouch der snê,
swaz die grüenes mugen begrîfen,
desn gesiht man jârlanc mê
in sô wunneclîchem schîne.
seht, daz lâze ich allez sîn,
wan ich lîde grôze pîne
von der lieben frouwen mîn.
des wil diu reine gelouben kleine,
wan si hât gemeinen gruoz mir gar verzigen
unde lât mich sender nôt ze pfande ligen.
von welhen schulden muoz ich ez dulden ald wâ von
hât si mir ir gruoz verseit? deswâr ich bin es ungewon.
solde ich wünschen mir ze heile
dar nâch als mîn wille stât,
sô næm ich ze mînem teile
für swaz ieman guotes hât,
daz diu reine in wîbes güete
spræche< liep, ich bin dir holt.>
seht, daz fröite mîn gemüete
baz dann al der kriechen golt.
des wil diu reine gelouben kleine,
wan si hât gemeinen gruoz mir gar verzigen
unde lât mich sender nôt ze pfande ligen.
von welhen schulden muoz ich ez dulden ald wâ von
hât si mir ir gruoz verseit? deswâr ich bin es ungewon.
nieman ahte mir gen guote
fröide und fröiderîchen muot.
fröide in edels mannes muote
tuot im baz dann al sîn guot.
wurde mir ein lieplich smieren
von der frouwen mîn bekant
unde ein minneclîchez zwieren,
daz næm ich für tûsent lant.
des wil diu reine gelouben kleine,
wan si hât gemeinen gruoz mir gar verzigen
unde lât mich sender nôt ze pfande ligen.
von welhen schulden muoz ich ez dulden ald wâ von
hât si mir ir gruoz verseit? deswâr ich bin es ungewon.
unwert unde gar unmære,
hiure unwerder danne vert
bin ich der ich gerne wære
gar vor allen dingen wert.
sî tuot niender dem gelîche
sam si welle erhoeren mich:
nû næm ich für tiutsche rîche
daz si baz bedæhte sich.
des wil diu reine gelouben kleine,
wan si hât gemeinen gruoz mir gar verzigen
unde lât mich sender nôt ze pfande ligen.
von welhen schulden muoz ich ez dulden ald wâ von
hât si mir ir gruoz verseit? deswâr ich bin es ungewon.
frouwe schoene minneclîche,
frouwe kiusche wolgezogen,
frouwe in güete fröidenrîche,
wunsch hât an iu niht gelogen.
ach solt ich iuch küssen tougen
( daz wær unvergolten gelt)
an den munt und in diu ougen,
daz næm ich für al die welt.
des wil diu reine gelouben kleine,
wan si hât gemeinen gruoz mir gar verzigen
unde lât mich sender nôt ze pfande ligen.
von welhen schulden muoz ich ez dulden ald wâ von
hât si mir ir gruoz verseit? deswâr ich bin es ungewon.
< der tac uns nâhet.
swer niht versmâhet
disen warnesanc
den ich hie singe>
ein wahter lûte
sanc,< swer bî trûte
lige an armen blanc,
der hebe sich ringe,
uns nâhet balde ein liehter tac.
ich fürhte: melde nie gelac
ze solhem dinge.>< owê uns beiden!
wir müezen scheiden>
sprach daz reine wîp
mit trehenden ougen
ein umbevâhen
und smucken nâhen
liep an liebes lîp
ergienc dâ tougen.
der ritter sprach zer frouwen sîn
< gebiut mir, liep, wan ich bin dîn,
dast âne lougen.>< du scheidest hinnen,
in mînen sinnen
wart mir nie sô wê>
sprach diu vil reine.
< des muoz ich sorgen
für disen morgen
nâch dir iemer mê:
mîn fröide ist kleine.>
der ritter sprach< gedenke an mich,
sît ich in rehtem herzen dich
mit triuwen meine.> bî liebe lac ein ritter tougenlîche
die naht biz an den tac.
der minne pflac mit im diu minneclîche.
die minne er widerwac,
biz daz der wahter sanc< ez tagt>.
daz von in beiden wart geklagt.
< ach herzeliebiu frouwe mîn>,
sô sprach der ritter wolgemuot,
< ich wæne ez müeze ein scheiden sîn.>
ez wart niht lanc daz dâ mit nâhem smucke
ergie ein umbevanc
mit armen blanc und herzeclîchem drucke,
der liep gen liebe twanc.
diu frouwe sprach< mîn sender lîp
und ich vil siufteberndez wîp
bin iemer mê an fröiden frî,
sol ich dir, herre, niemer mê
geligen alse nâhe bî.>
owê und ach! der jâmerbæren scheiden
ir beider herze brach,
daz dâ geschach von den gelieben beiden:
daz schuof in ungemach.
der ritter sprach< gehabe dich wol!
dîn lîp ist manger tugende vol:
mîn herze dir belîbet hie.>
si sprach< sô füer mîn herze hin!>
der wehsel dâ mit kusse ergie.
< verholniu minne sanfte tuot>,
- sô sanc ein wahter an der zinne -
< doch sol sich liep von liebe scheiden.
dar nâch sô wende er sînen muot,
ist ieman tougenlîche hinne;
deswâr sô tuot er wol in beiden.
er sol sorgen wier von hinnen kêre:
est an dem morgen. volge er mîner lêre,
sît daz ich in warnen sol;
sô tuot er wol und sint sîn êre.>
der frouwen dienerinne kluoc
erhôrte dâ des wahters singen.
dâ von erschrac diu vil getriuwe.
diu mær si hin zer frouwen truoc.
si sprach< wol ûf und lât iu lingen:
der tac ist komen.> dâ huop sich riuwe.
< est ân sünde> sprach diu tugenderîche,
< der in sô fünde ligen minneclîche:
erst entslâfen, nû sich hie!
in weiz niht wie er hin entwîche.>
die rede erhôrt der werde gast
dâ er lac bî der minneclîchen
bî liebes brust an blanken armen;
dâ von im slâfes dô gebrast.
er sprach< sol ich von hinnen strîchen,
owê daz müeze got erbarmen.>
beider sinne wurden dâ versêret,
( daz schuof frou minne) fröide gar verkêret.
dâ schiet leit der wunnen spil,
der trehene vil wart dâ gerêret.
nû hât sich der sumer mit vil manger hande kleide
wol gezieret: schouwet an den anger liehtgevar!
lûte singent vogel in walde und ûf der grüenen heide,
manic herze ist von der wunne worden sorgen bar.
waz touc mir für leit des meien blüete,
daz ich lange trage, ezn wende der vil reinen güete?
owê, liep, geschæhe daz, mir wurde baz.
trôst von der vil guoten wenne sol ich den enpfâhen?
liep von der vil lieben hete ich gerne, es wær wol zît.
wil si mînen dienest alsô vesteclich versmâhen,
waz mir danne kumberlîcher sorge in herzen lît!
neinâ, wünschet alle daz diu minne
mir gelîche twinge ir herze, ir muot und al ir sinne!
owê, liep, geschæhe daz, mir wurde baz.
hân ich ir gedienet tougenlîche her von kinde,
wê wes sündet sich diu herzeliebe danne an mir!
hie bevor was ich vil baz der fröiden ingesinde:
dô liez mich diu minne leben nâch mînes herzen gir.
mir mac liep noch lieplich ende machen,
trôste mich ein heimlich gruoz, ein winken unde ein lachen.
owê, liep, geschæhe daz, mir wurde baz.
werden manne, ir sult den tugenderîchen reinen wîben
ûf genâde in dienste gerne wesen undertân.
nieman kan den liuten noch der welte frô belîben
wan von liebes trôste, der sichs rehte wil entstân.
nûst mîn trôst von der vil lieben kleine.
daz mac sî mir wenden wol diu minneclîche aleine.
owê, liep, geschæhe daz, mir wurde baz.
minneclîchez lachen, wunneclîcher ougen blicke,
brûne brâwe, liehte varwe ûf wengel, mündel rôt
hât ein wîp: diu füeget minnen kumber alsô dicke,
daz ich lîde jâmers pîn und dâ bî sende nôt.
ach, genâde, frouwe! ich bin dîn eigen:
dû solt mir nâch sender leide ein fröidelîn erzeigen.
owê, liep, geschæhe daz, mir wurde baz.
heide und anger welnt niht langer bluomen tragen,
nû stêt blôz der grüene walt.
kalde winde welnt geswinde hin verjagen
leider loubes ungezalt.
rîfe und ouch der kalde snê
selwent beide grüene heide,
sumerkleide tuont si leide
und den kleinen vogeln wê.
süeze grüeze sint sô guot,
swâ liep tougen under ougen blicken tuot.
ach ich tumber, grôzer kumber tuot mir leit.
dâ von bin ich ungemuot.
...
ach wie wê daz selbe tuot!
waz klag ich der bluomen schîn,
sît ich worgen muoz in sorgen
mangen morgen unverborgen
von der lieben frouwen mîn.
süeze grüeze sint sô guot,
swâ liep tougen under ougen blicken tuot.
sît die mîne starken pîne mêrent sich
und mîn fröide swinden wil
und diu reine harte kleine troestet mich,
daz ist mir ein hertez spil.
wê wie sol ich frô bestân,
sît diu hêre mir niht lêre
gît für sêre, swar ich kêre.
dâ von muoz ich kumber hân.
süeze grüeze sint sô guot,
swâ liep tougen under ougen blicken tuot.
swie mich wundert, sæhe ich hunderttûsent wîp,
mir geviele enkeine baz
dan diu guote wolgemuote: schoenern lîp
hât diu hebe, wizzet daz.
ich gesach nie reiner fruht.
sî kan machen froelich lachen,
trûren swachen; bî den sachen
hât mîn frouwe wîplich zuht.
süeze grüeze sint sô guot,
swâ liep tougen under ougen blicken tuot.
ungewinne mir diu minne dicke gît;
dâ von habe ich tumben sin.
swaz ich singe, ungelinge zaller zît
nimt mir mîne fröide hin.
minne, gip mir süezen trôst!
lâ die reinen valsches einen
lieplich meinen mir bescheinen,
sô wird ich der nôt erlôst.
süeze grüeze sint sô guot,
swâ liep tougen under ougen blicken tuot.
sumer zieret heide und anger und den walt;
dâ von manic herze balt den lîp kunrieret.
man mac schouwen wol bekleidet berc und tal;
dâ hoert man die nahtegal und in den ouwen.
hie gen fröit sich al diu welt gemeine.
dâ bî kleine ist mîn fröide zaller zît,
sît daz mir niht trôstes gît diu süeze reine.
sist vor valsche wol behuot,
diu mich singen tuot.
der ich singe unde ouch vil gedienet hân
diu wil sich des niht entstân war nâch ich ringe:
nâch ir hulden ringe ich alle mîne tage
alsô daz ich sorge trage, die muoz ich dulden,
biz daz ich noch lieben trôst gewinne
von ir minne: mir sorge gar ein troum.
sus trag ich den jâmers soum in mînem sinne.
sist vor valsche wol behuot,
diu mich singen tuot.
lieplich lachen, liehten ougen, rôter munt
schaffent hunderttûsent stunt mîn herze erkrachen.
guot gebâren, dâ bî wol gestalten lîp
hât daz minneclîche wîp diu mîn kan vâren.
sist der wunsch ûf erden sicherlîche.
fröidenrîche ist si, doch mit rehter zuht.
in weiz niender wîbes fruht diu ir gelîche.
sist vor valsche wol behuot,
diu mich singen tuot.
zeinem mâle schôz ir minneclîcher schîn
in daz sende herze mîn ir minne strâle,
die ich tumber iemer sidunt bî mir truoc,
alsô daz ichs nie gewuoc, den grôzen kumber
trage ich unde ouch ander klage swære,
biz ein mære mir von der vil lieben kumt
daz mich baz ze fröiden frumt diu sældenbære.
sist vor valsche wol behuot,
diu mich singen tuot.
dô ir ougen santen mir ir lôsen blic,
sâ zehant diu minne ir stric warf an mich tougen.
güetlich grüezen wart mir an der selben stunt:
sît was ie mîn herze wunt von der vil süezen.
sî hât mir den stric noch niht enbunden
und die wunden ungeheilet, wê mir, wê!
dâ von sorge ich, wiez ergê, ze mangen stunden.
sist vor valsche wol behuot,
diu mich singen tuot.
walt und ouwe und diu heide
diu stênt aber in wunneclîcher wât.
in der schouwe liehter kleide
sich der anger nû gewarnet hât.
alle vogel sint ûz leide.
sost des veldes ougenweide
wol gezieret mit der grüenen sât.
mangen wundert wes ich trûre
ald von weme ich habe die senden klage.
ich hân hundert nâchgebûre
den ich doch der mære niht ensage.
ist ir wille gen mir sûre,
sô nimt mich des vil untûre,
obe ich gen ir holdez herze trage.
liep ân ende, vor in allen
ich hân iemer mich zuo dir verpfliht.
liep, nu wende manges kallen!
manger sprichet, sî gewer mich niht.
dast ein ungefüegez schallen.
möhte ab ich ir wol gevallen,
son ruocht ich wes ieman boeser giht.
winter wil uns aber twingen
heide und ouch den grüenen klê.
in dem walde vogel singen
tuont die kalden winde wê.
doch swie kranc der sumer wære,
winter ist sô fröiden lære,
daz er birt noch grôzer swære.
mir wær liep daz uns verbære
rîfe und ouch der kalde snê.
frouwe mîn,
ich wil dîn diener sîn. ach waz klage ich sender tumber,
sît noch grôzer ist mîn nôt!
ich lîd alze grôzen kumber,
sît diu minne mir gebôt
dienen alsô reinem wîbe.
wol ir minneclîchen lîbe,
ob si fröide mir beschîbe
und die swære mir vertrîbe
mit ir liehten mündel rôt!
frouwe mîn,
ich wil dîn diener sîn. wunneclîcher ougen blicke
hânt daz herze mîn gewunt,
die mich smahent alsô dicke;
dâ von ist mir sorgen kunt.
sô si lôslich von mir swenkent
und mich in den jâmer senkent
und mich an den fröiden krenkent
und mîn herze in riuwe ertrenkent.
daz geschiht mir tûsentstunt.
frouwe mîn,
ich wil dîn diener sîn. minne twinget âne schulde
mich vil senden siechen man;
wan ich warp ie nâch ir hulde,
daz ich ruowe nie gewan.
minne, liebes füegerinne,
ach war tuost du dîne sinne?
diene ich dir nâch ungewinne,
sô bist dû gen mir unminne,
sît ich dienen dir began.
frouwe mîn,
ich wil dîn diener sîn. diu vil guote und diu vil reine
minneclîche wolgezogen
hât niht bresten wan ein kleine,
für die wârheit ungelogen:
sîst gen mir ein teil ze hêre.
in weiz dâ niht wandels mêre.
swar ich doch der lande kêre,
sô gib ich ir prîs und êre.
sîst an tugenden unbetrogen.
frouwe mîn,
ich wil dîn diener sîn. wer gesach den winter ie
alsô langen unzergangen?
al mîn blangen nie vervie.
den hât sumer sigehaft
überwunden an den stunden,
er hât funden sîne kraft.
walt und ouwe
sint nâch ruome wol bekleit,
in dem touwe
manic bluome stêt gespreit;
anger heide diu sint beide
mit ir kleide vil gemeit
süezer gruoz tæte buoz
mir vil schricke, sît ich dicke
lieplich blicke mîden muoz.
fröit iuch, fröit iuch, junc und alt!
swem diu minne lâze sinne,
der gewinne sî er balt.
niemer wirde ich rehte frô,
sît ir strâle mir die quâle
zallem mâle füeget sô.
ach ich tôre,
wie si toeret sinne mîn,
sît ir ôre
niht enhoeret mînen pîn!
von dem mære muoz mîn swære.
siuftebære leider sîn.
süezer gruoz tæte buoz
mir vil schricke, sît ich dicke
lieplich blicke mîden muoz.
ich hân dicke froelich doch
bî den jungen her gesungen:
ungelungen ist mir noch.
des bin ich an fröiden tôt
von ir schulden, nâch der hulden
ich muoz dulden sende nôt.
ach wie kleine
mich vervâhet swaz ich sage,
sît diu reine
mich versmâhet alle tage,
sî enwende unde swende
mir, volende mîne klage.
süezer gruoz tæte buoz
mir vil schricke, sît ich dicke
lieplich blicke mîden muoz.
minneclîche schoene gar
ist mîn frouwe, liehter schouwe
sam in touwe rôsen var.
ir gebâren tuot mir wol,
swie ir güete mîn gemüete
sorgen flüete machet vol.
ach ich tumber,
wie mir mêret sende nôt,
sît mîn kumber
mich versêret ûf den tôt.
in der wîse wirde ich grîse,
sît ich prîse ir mündel rôt.
süezer gruoz tæte buoz
mir vil schricke, sît ich dicke
lieplich blicke mîden muoz.
komen ist der winter kalt,
wâfenâ der leide,
der uns twinget bluomen unde klê.
loubes hât er vil gevalt:
ich was ûf der heide,
dâ siht man den rîfen und den snê.
wê mir, wê, wes fröiwe ich mich
daz ich aber singe?
hæte ich sinne, sô swig ich;
wan daz mich gedinge
fröiwet, son gesunge ich niemer mê.
hundert wundert wâ si sî:
in dem muote ist mir diu guote
stæteclîchen bî.
wer gesach ie schoener wîp
alder baz geschaffen
danne als ich si zeinem mâle sach?
ir vil minneclîcher lîp
huop gen mir sîn klaffen.
hoeret wie diu tugende rîche sprach.
< ach und ach, wie tump ir sît,
welt irz iemer trîben:
iuwer dienst niht fröide gît
hôhgemuoten wîben.
gât, ir tuot uns michel ungemach.>
hundert wundert wâ si sî:
in dem muote ist mir diu guote
stæteclîchen bî.
dô diu rede ergienc alsus,
mir begunde leiden,
wan mir was ir hulde gar verseit.
ich sprach< solte ich âne kus
hinnân von iu scheiden?>
sî sprach< lose, ern weiz, wes ars er treit!
mir ist leit daz iemer man
sol dar an gedenken
alder der niht fuoge kan:
jâ liez ich in henken
nû ê daz er ruorte an mîn kleit.>
hundert wundert wâ si sî:
in dem muote ist mir diu guote
stæteclîchen bî.
< swie gerne ich wære gar fröidebære
so enlât mich swære> klagte ein magt.
< die man sint schüllen: wer kans erfüllen,
die fûlen güllen gar verzagt?
würbe ein junc man umbe ein wîp,
swâ sî daz hôrten, an allen orten
mit boesen worten siz gar zerstôrten:
got schende ir lîp!>
si sprach< mich wundert daz under hundert
niht ûz besundert ist ein man
der wîbes êre nâch zühte lêre
mit willen mêre, nû seht an,
sî sint endelich alsamt
bî wîben swære: die luoderære
sint ruomesære und uns gevære
und gar verschamt.
hie vor gap minne fröide gewinne
dem mannes sinne dur daz jâr.
swer sî nu suochet ald ir geruochet,
der ist verfluochet: daz ist wâr.
« est ein argez minnerlîn »
jehnt nû die jungen, die hie vor sungen,
nâch êren rungen, die sint verdrungen:
dest worden schîn.>
hæte mich der winter baz verlâzen,
gen dem sumer sunge ich hübschen sanc.
nû muoz ich mich fröidensanges mâzen,
sît mîn hôchgemuote ist worden kranc,
bruoder tôt birt mir grôze swære.
wizzet daz ich fröide gar verbære;
wan daz sterben ist gemeiniu nôt.
ich bin drîer hande schaden
vaste überladen.
sost ein ander swære diu mich twinget,
daz die herren muotes sint sô kranc
unde ir tugende nieman dar zuo bringet
daz man singe hovelîchen sanc.
hie bî vor was ir danc niht kleine:
nûst ir lôn den leider ungemeine
den ir herze in fröiden swebte enbor.
ich bin drîer hande schaden
vaste überladen.
sost der dritte schade mir gar ze swære:
der ich lange her gedienet hân,
diu tuot rehte als obe ir sî unmære
swaz ich ir ze dienste habe getân.
wære ir lôn gen mir baz erschozzen,
dienstes wære ich iemer unverdrozzen
unde sunge ir noch vil mangen dôn.
ich bin drîer hande schaden
vaste überladen.
obe ich nû verdurbe von der schulde
daz der tôt mir ungenâde tuot
unde ich darbe mîner frouwen hulde,
daz wær gar verzagtes mannes muot,
ald umb daz ich der herren schande
sumelîcher hoere in tiutschem lande.
ich wils elliu driu versuochen baz.
ich bin drîer hande schaden
vaste überladen.
sol ich iemer frô belîben âne swære,
daz muoz von der minneclîchen komen alsô.
sî kan sendiu leit vertrîben: swâ si wære,
dâ müest ungemüete entwîchen, sîst sô frô.
wil si, sost mîn swære kranc und mîn leit,
wil si, sost mîn sorge lanc unde breit.
minneclîchiu frouwe, nu schouwe den kumber,
den ich sender tumber hân geseit.
werdiu minne, twinc ir sinne, daz si mich
lieplich meine, diu vil reine minneclich.
es ist gar unmâzen lanc
daz ich niht von liebe sanc: ich habe undanc.
sô mir wirt ein umbevanc
von ir liehten armen blanc, mîn sorge ist kranc.
wanne sol ich geleben die lieben stunde?
nieman kunde mich getroesten baz
danne diu der ich dâ nie vergaz, nu wizzet daz!
swaz ieman tuot, ich hân den muot:
mîn herze ist dâ, niht anderswâ.
ach ach, wie mir siuften tuot
din munt rôt alsam ein bluot den mînen muot.
dû bist alse rehte guot
und mit stæte wol behuot vor valsches fluot.
frouwe, joch bin ich dienstlich gar dîn eigen:
dû kanst neigen mir herz unde sin.
schouwe, wie gar ich dîn eigen bin, ein künigin!
ich mac niht baz, wan wizzet daz:
mîn herze ist dâ, niht anderswâ.
liebez liep, dir sî bekant:
sît dich êrst mîn ouge vant, dîn wîziu hant
leite an mich ein volgebant.
daz beschach mir sâ zehant, des wis gemant!
minne, diz bant stêt gar in dîner hende.
nieman wende mich, geloubet mir!
sinne, mîn lîp und des herzen gir diu volgent dir.
waz sol des mê? swiez mir ergê:
mîn herze ist dâ, niht anderswâ.