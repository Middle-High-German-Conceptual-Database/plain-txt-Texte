di tint
sweigt ain weil und horcht her,
so wil ich euch sagen ain neus mer
von eim münch und von einer frauen,
wie das in wurd ir er verhauen,
das sie zu schanden wurn vorn leuten,
als ich euch wil hernach pedeuten.
der münch der pulet umb das weib
und warb so seer umb iren leib,
das sie ain nacht neur pei im leg,
das er ains solchen mit ir pfleg,
des man peginnt pei der nacht.
die frau dem münch des nit versagt
und sprach:< allerliebster herre mein,
nu greift in eurn peutel hinnein
und gebt ainen gotspfenning drauf,
so pestetigt ir den kauf,
so wil ich heint pei euch sein.
und denkt uns umb ainen guten wein,
und das wir paide werden vol.
wann, herr, ir wißt das selber wol.
das alle pferd ziehen gar ungern,
wenn man sie dürsten leßt und hungern.>
der münch der ward gen ir gar milt
und nam ainen pfenning, der siben gilt
und der ain pehemisch ist genant,
und trügt in der frauen in ir hant.
da es nacht ward, da man sich leit,
die frau sich auf di vart pereit
und hub sich in das kloster schnell
und fund den münch in seiner zell.
da enpfieng ers schon und swangs nider
und sprach:< es traureten all mein glider,
wann ich forcht ser, ir würt mir feln
und möcht euch dahaim nit außsteln.>
da sprach sie:< lieber herr mein trauter,
nu offenpart ich euchs doch lauter,
das ich wolt kumen, als ich euch seit,
wenn sich di leut heten schlafen geleit.>
der münch da pei der frauen lag
und seins willn mit ir pflag
und dient ir da auf den knieen,
biß das man metten wurd anziehen.
da gedaucht in, wie er sich het entpferbet,
wann er so treulich het geerbet
im graben, da man di leut in macht,
und het di halben nacht gewacht.
des enpfand er wol an seim gesicht.
da schlug er pald auß ain liecht
und sucht ain glas da an der want,
darin was rosenwasser geprant.
das selb das straich er an sein stirn.
damit da kreftigt er sein hirn,
das im der schwintel da vergieng.
das glas er wider an die want hieng
und sprach zu ir:< nu hin, mein bülein,
nu schlaf di weil und tu ain rülein,
so wil ich pald di metten auß der kutten
ob iemant di weil an der tür würd nütteln,
so erschreckt nit, wann ich kum wider
und wird mich denn wider legen nider.>
der münch gieng hin, sein metten er sank
die weil wirt das weib auch krank.
den schwindel, den der münch da het,
der selb ir auch im kopf wee tet.
davon sie schwach ward, gel und plaich.
da gedachts daran, das sich der münch pstraich,
und staig da auß dem pett zuhant
und sucht das rosenwasser an der want
und dergraif da ain ander glas.
das selbig voller tinten was.
do wurd sie fra, da sis vant,
und goß der tinten vol ir hant
und pestraich sich damit auf der vart,
das sie eim teufel gleich sehen wart,
und legt sich nu wider ans pett nider.
über ain weil so kümpt der münch wider
und trug ain liechtlein in seiner hant.
die frauen er da schlafen vant,
wann sie da im pett noch lag.
da er ir unter ir augen sach,
da erschrak er, das er hinter sich sprang
und im der schwaiß fürher drang.
hin zu der tür auß er da lief.
seinen prüdern er da zu im rief,
mit lauter stimm er zu in redt:
< der teufel der ligt an meim pett!>
da komen di münch gelaufen schnell
hin für des selben münches zell
und gutzten hinnein zu der tür.
die frau erwacht und sach herfür
und was nu schwerzer denn ie kain mor.
do schrai ain münch:< er hat wor!>
di münch da von der frauen flugen
und in di winkel sie sich schmugen.
die weil da macht sich auf das weib
und schlug ain leilach umb irn leib
und sprang dahin recht sam ain pok
und ließ dahinten irn mantel und rok
und lief da zum kloster auß
und kam hin haimhin in ir haus
und wurd in ainen spiegel sehen.
da wurd sie gewar, wie ir was geschehen,
und wusch di tinten von ir ab.
darumb sie mantel und rok gab,
das sie iederman wurd verschmehen.
nu wolt ich, das alln den also solt geschehen,
die auf in tragen solch schanden pürden.
und auch also öffenlichen würden
gefangen in der schanden segen,
die sich des nachts in di kloster legen
und solche püberei darin treiben.
so würd oft ains unterwegen pleiben,
damit man verschult gotes güt.
so hat geticht hanns rosenplüt.