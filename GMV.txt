bonifacius ein pabest was,
als ich von im geschriben las,
der zu rome in der stat
an vil genaden uf trat
und ein tempel der abgote
nach rechter tugende gebote
in ein gotes tempel karte,
als in sin wisheit larte,
wand er genaden was gevult,
als ir her nach horen sult,
wan uns di zit kumt an ir recht.
do man den selben gotes knecht
des stules pflegen zu rome sach,
bi sinen ziten geschach,
daz zu rome in der stat
der iuden criec sere uf trat
kegen der reinen cristenheit,
wand sie waren alda breit
und ein teil groz ir gewalt;
hi von wurden sie so balt
an ir verkarten listen,
daz sie die gotes cristen
velscheten, swa sie kunden.
dar uf sie begunden
mit rede buwen hi und da.
sie sprachen, daz maria,
do si cristum gebere,
nicht kusch ein maget were:
ioseph, der were ir rechter man.
< nu secht>, sprachen sie,< dar an,
daz ein ieglich mensche verbirt,
swaz von nature nicht gewirt;
naturlich ganc let dar abe,
daz ein iuncvrouwe ein kint habe
und des blibe kusch dar na.>
die cristen sprachen isa
zu in, daz der groze got
al vollen hat des gebot,
daz er in sime hoen lobe
si der naturen obe,
dar uz er machet, swaz er wil.
sie bezugeten ez vil
mit propheten und wissagen,
die ez bekanten bi ir tagen,
und hiezen sie daz suchen
in ir selbes buchen:
da stunde ez werlich geschriben.
die iuden idoch stete bliben
und liezen sich nicht biegen
von ir valschen criegen,
swi man in dicke wider trat.
nu was ein blinder in der stat,
von siner muter blint geborn,
dem was dirre criec zorn.
sumeliche sagen mere,
daz er ein iude were:
wir lazen in sin, swer er was,
er was ot blint, als ichz las.
idoch hete er von kindes iugent,
als noch die blinden vil wol mugent,
gelernet uzen di schrift.
sines herzen wise grift
in den grunt so verre brach,
daz er offenlichen sprach
- als di schrift hat gesaget -
maria were ein kusche maget
und hete in rechter kuscheit
cristum an siner menscheit
mit vreuden zu der werlde bracht,
als sin von gote was gedacht,
der ez nach willen geschuf.
do wart ein huzen und ein ruf
kegen im von allen iuden:
als ein tier von den ruden
wart er an gebollen!
< din lib ist bewollen>,
sprachen sie,< du blinder!
du macht wol treten hinder,
wand du in sunden bist geborn
und dar inne hast verlorn
die ougen der naturen.
du soldest billich truren!
der ordenunge missetrit
hat dir verschrenket die gelit,
und von sulcher ungewalt
bistu nicht als ein mensche gestalt
vollenkumen an den geliden.
du soldest billich han vermiden
kein uns heben dinen criec!
ganc zu huse und swic,
wand dir misselungen ist
din maria und din crist.
hey, wi verre sie dir sint!
du bist ir knecht und bist blint.
du lobest sere marien,
und si kan nicht gevrien
dich von blindiclicher clage.
hi von uns nimmer nicht sage
von ir tugentlichen macht!>
do wart der blinde dar zu bracht,
daz er begunde buwen
uf got und im getruwen,
daz er in solde losen
von disen worten bosen
durch siner muter willen.
die iuden wolde er stillen,
die nu waren alzu geil.
< nu horet>, sprach er,< mich ein teil,
waz ich offenlich uch sage:
her nach an dem dritten tage
so sult ir alle vil wol sehen,
wi got an mir wil beiehen,
daz er in siner tugende lobe
der naturen ist obe,
als mir sin gute wider git,
daz von geburt nider lit,
- ich meine miner ougen liecht,
des man nu mich darben sicht.>
< hora! hora!> sprachen sie,
< waz dirre hat geraset hi!
ia>, sprachen sie,< gotgumen,
sich, ob dir crist mac gevrumen,
den unse vetere viengen
und an ein cruce hiengen:
sin helfe was im selber tot,
wand man im leides vil erbot,
daz er muste liden;
man sach in da vermiden,
swaz er helfe ie gewan.
wir wollen des dir bi gestan
und uns dar an verbinden:
gehilfet er dir blinden,
daz du mit ougen macht gesehen,
wir wollen gentzlich an in iehen
mit gelouben und uns toufen.>
do wart ein zuloufen
von dem volke in der stat.
diz gelubde man sie bat
verburgen und behalden.
do sprachen gar die alden,
die edelen romere,
ob dem also were,
daz der bunde wurde
von blindiclicher burde
erloset von dem guten gote,
so solde gar der iuden rote
in mit gelouben eren.
wolde iman des entkeren,
des gut solde wesen vri
und er muste wichen bi
so hin mit schanden uzer stat.
der blinde vrolich heim trat;
hi mite ouch ieglich der diet
heim zu herbergen schiet.
die iuden heten iren spot,
die cristen baten alle got,
daz er ir spotten dructe
und den gelouben zucte
uf in hoer werdekeit,
wand in der iuden valscheit
gedachte unwislich ruren.
der blinde hiez sich vuren
vur den pabest bonifacium;
der weste noch nicht dar um.
do er di rede im sagete,
vil wol si im behagete,
wand er was ein wiser man
und gestunt mit im dar an,
got solde in wol erhoren
und den valsch zustoren,
der an der iuden herze lac.
nu was di zit der selbe tac,
der e von in heiden
was dar zu bescheiden,
der liechtmesse ist genant,
do maria den heilant
iesum truc zu dem templo.
der pabest hiez gebieten do,
als im sin herze geriet,
daz algemein der iuden diet
des tages zu houf sich nemen
und zu der metten quemen
in daz munster unser vrouwen:
da solde man beschouwen
ob crist, der iuncvrouwen sun,
icht mochte ein zeichen getun
von gotlichem gewalde.
do quamen iunge und alde
sunder allez vristen
- von iuden und von cristen,
von leien und von pfaffen -
und wolden zu caffen,
welche den sie heten.
man sanc vil schone metten,
wand da vil pfaffen was.
do man di achten leccen las,
do wart iener blinde
gevurt von eime kinde
vur den alter an eine stat,
da er so offenlich uf trat,
daz in manic mensche sach;
sin gebet er da sprach.
daz kint lief von im her abe
und liez in sten an dem stabe,
dar uf er geneiget stunt.
sin herze tet, als die tunt,
die nicht zwiveln an gote:
in rechter tugende gebote
gewis er siner ougen was.
do man di leccen uz gelas,
do sweic der kor, und er sanc
mit vreuden, als sin wille in twanc,
ein responsorium, daz er
in dem herzen brachte her
und getichtet hete vor.
sin stime hub sich dran enpor
und sanc in rechter wende
hin untz an daz ende.
do daz vers uz quam,
von gote lon er des nam
ouch zuhant uffer stete,
wand er zwei schone ougen hete!
crist erluchte sinen knecht
( daz in der zit wol was recht),
wand er mit worten vrien
sine muter marien
groz lob hete an geleit
und ir edele kuscheit
bewerte wol dar inne.
siner worte sinne,
die er offenliche sanc,
heten uf den sin ir ganc:
< vreuwe dich, maria, vrouwe gut!
aller ungelouben blut
hastu wol zubrochen.
swaz zu dir hat gesprochen
gabriel, der gotes bote,
des geloubtestu von gote
in rechter tugende schouwe.
du kusche iuncvrouwe
gebere menschen und got
nach der gotheit gebot
und blibe kusch nach der geburt...>
( daz ichz da mite mache kurt:)
<... der iude muze sin geschant,
des geloube ist dran gewant,
daz crist, der liebe herre min,
iosephes sun solde sin,
sit in di iuncvrouwe gut
gebar in kuscheit wol behut.>
swaz der pfafheit was gesamt
durch di metten an daz amt
und sahen, waz alda geschach,
wi der mensche wol gesach,
der vor des blint was gewesen,
do was ein ieglicher genesen
mit vreuden von des zwivels not,
der sich da vor genugen bot.
in lobes richern schalle
huben sie do alle
ir gesanc hin zu gote,
von des tugende gebote
der iuden schallen sich verschriet.
sich touften von der iuden diet
wol um die vumfhundert.
swer ouch des bleib gesundert
und nicht sich liez erweichen
diz lobeliche zeichen
sunder als e herte bleib,
den selben man vil balde uz treib
- als e was gelobet - von der stat.
do wart ouch ordenlich gesat
von dem pabeste al besunder
durch diz groze wunder,
daz die geloubigen heten
den gesanc zu der metten
an dem tage unser vrouwen.
dar an sie mochten schouwen
ir lob und ir eren pris,
wand di kuniginne wis
iren vrunden helfen wil.
des si dunket nicht zu vil:
die si mit truwen rufen an,
den wil si vollen trost lan,
swa sie in noten indert sin.
des si gelobet di kunigin!