in des almähtigen gotes minnen
sô wil ich des liedes beginnen.
daz scult ir gezogenlîche vernemen:
jâ mac iuh vil wole gezemen
ze hôren älliu frumichait.
die tumben dunchet iz arebeit,
sculn si iemer iht gelernen
od ir wîstuom gemêren.
die sint unnuzze
unt phlegent niht guoter wizze,
daz si ungerne hôrent sagen
dannen si mahten haben
wîstuom unt êre;
unt wære iedoch frum der sêle.
ein buoch îst ze diute getihtet,
daz uns rômisces rîches wol berihtet,
gehaizzen ist iz crônicâ.
iz chundet uns dâ
von den bâbesen unt von den chunigen,
baidiu guoten unt ubelen,
die vor uns wâren
unt rômisces rîches phlâgen
unze an dîsen hiutegen tac.
sô ich aller beste mac
sô wil ich iz iu vor zellen.
iz verneme swer der welle.
nu ist leider in disen zîten
ein gewoneheit wîten:
manege erdenchent in lugene
unt vuogent si zesamene
mit scophelîchen worten.
nû vurht ich vil harte
daz diu sêle dar umbe brinne:
iz ist ân gotes minne.
sô lêret man die luge diu chint:
die nâch uns chunftich sint,
die wellent si alsô behaben
unt wellent si iemer fur wâr sagen.
lugene unde ubermuot
ist niemen guot.
die wîsen hôrent ungerne der von sagen.
nû grîfe wir daz guote liet an.
hie bevor bi der haiden zîten
duo anebette man wîten
abgot diu unrainen.
die haiden algemaine
muosen si êren unt anebeten
al nâch der chunige gebote.
diu wol gezierte rôme
nâch der werlte wart si erhaben scône.
daz tâten zwên bruoder rîche,
sagent diu buoch wærlîche:
der aine hiez rômulus,
der ander rêmus.
sît dienten dar vorhtlîche
elliu diu rîche.
driu hundert althêrren
phlâgen ir zuhte unt ir êren:
swaz si ze rôme gerieten
daz hiezzen si gebieten
uber elliu diu lant.
vil michel wart duo rômære gewalt.
rômære do worhten,
want si den wâren got niene vorhten,
abgot sibeniu,
zewâre sagen ich iz iu:
ze êren den siben tagen in der wochen.
swer daz gebot mit ihte hiete zebrochen,
in daz wazzer si in stiezzen
unt liezen in hin fliezzen,
oder si branten in in dem viure ze tôde.
daz gebot chom duo von rôme
uber alle irdisce diet.
si erchanden des wâren gotes niet.
swenne in chom der sunnentach,
sô vlîzte sich ze rôme elliu diu stat,
wie si den got mahten geêren.
die aller wîsisten hêrren
vuorten einez alumbe die stat,
daz was gescaffen als ain rat
mit brinnenden liehten.
owî wie grôze si den got zierten!
niemen torste under in gegern,
daz er in mit fleisclîchen ougen solte sehen.
dâ mit êrten si den sunnen,
daz er in gæbe scîn unt wunne.
an dem mântage dar nâch
sô wart in allen vil gâch:
ir opher brâhten si ze minnen
fur die mæninne
mit brinninden olvazzen.
in allen rômiscen gazzen
zunten si ir olvaz.
daz tâten rômære umbe daz
daz in diu mæninne genædich wære
unt in scône naht gæbe.
ze rôme in aller der stat
enwas degen noch maget
nâch siben jâren,
daz si daz verbæren,
sine bræhten ir opher dar.
unt wart man aver gewar,
daz si wurden bewollen,
sô opferten si hin ze apollen.
si nechômen bin wider niht mêre.
dâ mit solt man die mæninne êren.
sâ nâch dem mântage,
als ich iu nû sage,
ze rôme uber alle di chreftigen stat
sô wæfente sich elliu diu rîterscaft
mit helmen unt mit halspergen,
dâ opferten si vil werde
scilt unt swert in den handen,
ir ros si ze wette ranten.
sô samenten sich die frowen
ir scône spil ze scowen,
daz buten si dem wîchgote ze êren.
daz geloubeten rômære:
wær in der got genædich,
si wurden sigesælich,
und wæren âne zwîvel,
daz in an dem lîbe
in dirre werlte iemen schadet
die wîle si des gotes hulde habeten.
an der mittewochen
ir marchet hêten si dar gesprochen.
des morgens vil fruo
daz lantvolc zôch allenthalben zuo.
ûf ainer irmensiule
stuont ain abgot ungehiure,
daz hiezen si ir choufman.
romære site was sô getân,
swaz si chaufen solten,
oder under in verchoufen wolten,
des opferten si fur in ein tail,
daz er in dar zuo gæbe hail,
daz er in genædich wære
und alles ir choufes pflæge.
an dem donerstage,
als ich in nû sage,
sô hêten si die aller grôsten hôchzît.
dar îlte man unde wîp.
dâ was ein vil hêrez petehûs,
daz golt scein allenthalben dar ûz.
enzwiscen niwen chôren
der regen in den rôren.
dar umbe stuonden zehenzech scuzzen,
di enwâren enbor nuzze.
geheizen was er jûpiter,
der solte sîn ein got vil hêr.
ich wil iu michel wunder sagen:
vor im wîrouch âne fiwer bran
und gab rouch unde stanch
und iedoch niemer verswant
wan sô sin ze allerêrste was.
durch grôzziu wunder worhten ime rômære zêren daz.
ein hûs ze rôme geworht wart,
daz zierte alle die stat,
frowen vênerî ze êren,
ir lop dâ mit ze mêren.
alle die unkûsclîche lebeten
oder huores dâ pflegeten,
si wæren arm oder rîche,
man enpfie si dâ wirdichlîche.
chom maget oder degen,
alsô liep in was daz leben,
si engetorsten niht gebeten,
inne missegienge an der stete
von etelîchin dingen.
ze den hêten si deheine minne.
an dem sameztage sâ:
einez heizzet rotundâ,
daz was ein hêrez petehûs.
der got hiez saturnus,
dar nâch was iz aller tievel êre.
swenne rômære
dar inne gebetten
alsô si wolten,
si îlten ûz an daz velt,
vîl michel wart ir gelpf,
von bûhurt und von springen,
von tanzen und von singen.
swer duo gewan mêre
lobes und der êren,
der mahte deste baz.
daz buoch saget uns daz:
der guote sancte bonifâtîus
der wîhete sît daz selbe hûs,
ain vil heiliger hêrre,
dem almehtigen gote ze êren,
dar nâch sancte marîen
und allen gotes hailigen.
dô der vil hailige man
ze rôme an den stuol chom -
der was der vierde bâbest nâch sancte gregorjen -,
dô was er in grôzzen sorgen,
daz diu unchûsce bî im solde gestân.
do besante sich der heilige man
nâch allen den guoten christen
die er ze rôme inder weste.
si macheten sich wullîn unde barefuoz,
sîn saminunge wart vil grôz.
ze vorderst er an die ture gie,
ze wîhen er sâ vie,
dem wâren gote gemahelte er daz hûs,
die tievel brâsten oben ûz,
sumelîche in daz abgrunde.
des ist ze rôme noch hiute urchunde.
nû sculen wir wider grîfen
dâ wir die rede liezen:
jâ hêten rômære
vil harte grôz êre:
weder ûf der erde noch ûf dem mere
nemahte sich ir niemen erweren,
sine wurden in gehôrsam
unde ze rôme undertân.
duo hiezen rômære
giezen ûzzer êre
elliu diu lant
diu si hêten bidwungen in ir gewalt.
dar uber hiengen duo die snellen
ir guldîne schellen
iechlîchem lande.
ze rôme man wol erchande
die liute alle in ir gebæren
als si da heime geboren wæren.
swelch lant wider rôme iht tete,
diu scelle lûtte sich sâ ze stete
ân aller slahte menscen hant.
mit lôzze man sciere vant
ain edelen hêrren.
si bevulhen im die êre,
daz er in daz lant twunge
und in daz wider gewunne.
aines tages iz gescach,
der senâtus ze râte gesaz:
sâ in allen gâhen
als si ûf sâhen,
ain scelle lûtte sich dâ.
ûf sprungen si sâ,
si îlten dar gâhen,
die buochstabe si lâren,
si sâhen zuo einander,
si nam sîn grôz wunder:
wol erchanden si daz,
daz dûtisc volch wider si ûf gestanden was.
die chuonen rômære
rewelten ainen hêrren,
ain vermezzen helt,
von dem daz buoch michil tugent zelt.
vil grôz lop si im sungen;
si santen den helt jungen
ze dûtiscen landen.
vil wol si inen erchanden:
er hêt ain stætigen muot,
en allen wîs was er ein helt guot.
do enpfulhen rômâre
jûlîô dem hêrren
drîzech tûsint helede
mit guotem geserewe.
jûlîus der hêrre
drîzec tûsent nam er selbe mêre,
want er dâ vor was in dûtiscen landen
und er ir ellen wol rekande,
want er in ir haimilîche was.
dô wesser wol, daz iz nehain frum was.
juljus was ain guot kneht:
vil sciere was er gereht,
und ander sîne holden
die mit im varen solden.
er kêrte engegen swâben;
den tet er michel ungenâde.
ze swâben was dô gesezzen
ain helt vil vermezzen,
genant was er prenne:
er rait im mit her engegene.
daz buoch tuot uns kunt:
er vaht mit im drîe stunt
mit offenem strîte.
si sluogen wunden wîte,
si frumten manigen bluotigen rant.
die swâbe werten wol ir lant,
unz si juljus mit minnen
rebat ze aim teidinge.
ir lant si dâ gâben
in sîne genâde.
sîn gezelt hiez er slahen dô
ûf ain berch der heizet swêrô:
von dem berge swêrô
sint si alle gehaizen swâbe,
ain liut ze râte vollen guot,
- si sint ouh redespæhe genuoc -,
di sih diche des fur nâmen,
daz si guote reken wæren,
wol vertic unt wol wîchaft.
iedoh betwanc juljus cêsar alle ir chraft.
die swâbe rieten jûlîô,
er kêrte ûf die baire,
dâ vil manich tegen inne saz.
boimunt ir herzoge was,
sîn pruoder hiez ingram.
vil sciere besanten si ir man,
in kom an der stunt
vil manic helt junc
mit halsperge unt mit prunne.
si werten sih mit grimme,
si vâhten mit im ain volcwîc:
neweder ê noh sît
gelac nie sô manic helt guot,
oder uns liegent diu haidenisken buoch.
owî wie guote cnehte baier wâren,
daz ist in den haidenisken buochen mære.
dâ liset man inne< noricus ensis>,
daz kît ain swert baierisc.
diu swert man dike durch den helm sluoc,
dem liute was sîn ellen vil guot.
diu geslähte der baiere
her kômen von armenje,
dâ nôê ûz der arke gie
unt daz olzwî von der tûben enphie.
ir zaichen noch diu arka hât
ûf den bergen di dâ haizent ararât.
den sig den juljus an den bairen gewan
den muoser mit pluote sêre geltan.
der sahsen grimmigez muot
tet im dô laides genuoc.
die liset man daz si wâran
des wunderlîchen alexanders man,
der ze babilonje sîn ende genam.
dô teilten sîn scaz vier sîne man,
die wolten wesen kunige.
die andern fuoren wîten irre after lante,
unz ir ain teil mit scefmenige
kômen ûf bî der elbe,
dâ duo der site was
daz man diu micheln mezzer hiez sahs,
der di rechen manegez truogen,
dâ mit si di duringe sluogen.
mit untriwe kômen si in aine sprâche:
die sahsen den fride brâchen.
von den mezzern wassen
sint si noch gehaizen sahsene.
cêsar begunde dô nâhen
zu sînen alten mâgen,
ze franken den vil edelen.
ir biderben vorderen
kômen von trôje der alten
di di chrîchen zervalten.
ob ir iz gelouben wellent,
daz ih iu wil rehte zellen,
wi des herzogen ulixes gesinde
ain cyclops vraz in sicilje,
daz ulixes mit spiezen wol rach,
do er slâfende im sîn ouge ûz stach.
sîn gesclähte dannoh
was in dem walde alsô hôh
sam die tanpoume.
an der stirne habeten si vorne ain ouge.
nû hât si got von uns vertriben hinnen
in daz gewälde enehalb indîe.
trôjâni vuoren in dirre werlte
vil wîten irre after lande,
unz elenus ain verherter man
des kuonen hectoris witewen genam,
mit der er ze crîchen
besaz sîner vîande rîche.
anthênor vuor dannen,
duo trôja was zergangen,
er stiphte mantowe
und ain ander haizet padowe.
enêas ervalt rômiskiu lant,
da er aine sû mit drîzec wîzen jungen vant.
franko gesaz mit den sînen
niden bî dem rîne:
den rîn hêt er vur daz mer.
dâ wuohsen elliu frenkisken her.
diu wurden cêsari undertân,
iedoh was iz im harte sorcsam.
juljus worhte dô bî rîne
die sedelhove sîne:
diuze ain stat guote,
bocbarte der ze huote;
andernâche ain stat guote,
ingelnhaim der ze huote;
magenze ain stat guote,
oppenhaim ir ze huote.
duo worhte der helt snel
ingegen magenze ain castel.
ain bruke worht er dâ uber rin:
wi maht diu burch baz gezieret sîn?
diu versanc sît in des rînes grunde.
daz chom von den sunden,
daz magenzâre nie nehaim ir hêrren
mit trîwen mite wâren.
dannoh stuont triere
mit michelen êren.
si stuont an einem ende
in franken lande,
in bellicâ gallîâ.
vil kuone wâren si dâ,
si werten wol ir lant,
unz jûlîus der wîgant
mit listen in die burch an gewan:
daz machet der vurste lâbîân.
nû wil ih iu sagen wie ez kom,
daz juljus triere gewan.
si werten sih dâ vor, daz ist wâr,
mêr denne vier jâr.
in der burc wâren dô zwêne
gewaltige hêrren,
der eine hiez dulzmâr,
der ander signâtôr.
di begunden sih zwaien,
under in ze strîten
umbe diu grôzen hêrscaft
diu ze triere was in der stat.
signâtor wart cêsaris man
unt sîn bruoder lâbîân.
von ir ræten iz bechom
daz dulzmâr wart erslagen
und daz juljus triere uberwant.
er vant dar inne manigen tûrlîchen wîgant.
die wîle di hêrren
mit triwen samt wâren,
wie dike si rieten
daz si wider den chaiser tæten
mit grimmem volcwîge!
do bestuont si der zwîvel:
vil michil volc ze scanden gât
dâ si der zwîvel bestât,
di dâ wol sint ainmuote
die werdent dike stâte.
durch zwîvel der hêrren
sô nam in juljus alle ir êre.
alse juljus in triere chom,
si wânten, si hêten alle den ir lîp verlorn.
cêsar was edele unt kuone,
diu burch dûht in veste unt scône;
von diu liez er die hêrren
in den selben êren
dâ er si vor inne vant.
die burc bevalh er in ir aller gewalt,
den oberisten hêrren
den lêh er guotiu lêhen,
den kuonisten gab er daz golt;
die wâren im alle willich unt holt.
die aller ermisten diet
die liez er âne gebe niet.
daz lêrt in sîn diemuot.
cêsar was milt unde guot,
vil michel was sîn sin.
alse lange wonete er under in
unz im alle dûtiske hêrren
willic wâren ze sînen êren.
duo juljus wider ze rôme san,
si newolten sîn niht enphâhen,
si sprâchen, daz er durch sîn gail
ir heres hête verlorn ain michel tal,
unt daz er ze dûtisken landen
ân ir urloup ze lange wære bestanden.
mit zorne er wider wante
ze dûtiscem lante.
er sante nâh allen den hêrren
di in dûtiscem rîche wâren,
er chlagete in allen sîne nôt,
er bôt in sîn golt rôt,
er sprach, swaz er in ze laide hête getân,
er wolte sis wol ergezzan.
do si vernâmen sînen willen,
duo samenten sih die snellen.
ûzer gallîa unt ûzer germanje
kômen scar manige
mit scînenden helmen,
mit vesten halspergen.
si laiten manigen scônen sciltes rant:
als ain fluot vuoren si ze rôme in daz lant.
do iz rômære gesâhen,
wie harte si erchômen!
do ervorht im vil manic man,
duo juljus mit tûtiscer rîterscephte sô hêrlichen chom
unt si sâhen scînen
die braiten scar sîne,
fan unte borten;
ir lîbes si harte vorhten.
rigidus câto und pompêjus
die rûmten alle rômisken hûs,
unt aller senâtus:
mit sorgen fluhen si dar ûz.
er vuor in nâch jagende,
vil wîten slahende.
pompêjus flôh an daz mer,
er gewan daz aller chreftigest her
daz in der werlte ie dehain man
zu sîner helfe gewan.
juljus strebet in engegene,
iedoh mit minre menige.
durh der dûtiscen trôst
wie vast er in nâh zôh!
dâ wart daz hertiste volcwîc,
als daz buoch vor chît,
daz in disem mergarten
ie gefrumt mahte werden.
owî wi di sarringe chlungen,
dâ diu march zesamene sprungen!
herhorn duzzen,
peche pluotes fluzzen.
da belach manich braitiu scar
mit bluote berunnen alsô gar.
jûlîus den sig nam,
pompêjus chûme intran;
er flôh in egipten lant:
dannen tet er niemer mêr widerwant.
pompêjus reslagen lac,
juljus cêsar in sît rach.
duo frouwete sih der junge man,
daz er diu rîche elliu under sih gewan.
er fuor dô mit michelem gewalte
wider ze rôme swie er wolte.
rômâre in dô wol enphiengen -
si begunden irrizen den hêrren.
daz vunden si im aller êrist ze êren,
want er aine habete den gewalt
der ê was getailet sô manicvalt.
den site hiez er ze êren
alle dûtisce man lêren.
in den zîten iz gescach
dannen der wîssage dânîêl dâ vor sprach,
daz der chunic nabuchodonosor sîne troume sagete
die er gesehen habete:
wie vier winde
in dem mere vuoren vehtende
unt ûz dem mer giengen
vier tier wilde.
diu bezaichent vier chunige rîche,
die alle dise werlt solten begrîfen.
daz êrste tier was ain liebarte;
der vier arenvetech habete,
der bezaichinet den chrîchisken alexandrum,
der mit vier hern vuor after lande,
unz er der werlt ende rechande.
mit zwain grîfen
vuorter sich selben zuo den luften,
in einem glasevazze
liez er sich in daz mer fram.
nâch im wurfen sîn ungetrûwe man
die keten alsô fraissam.
si sprâchen:< nû dû gerne sihest wunder,
nû sizzi iemer an des meres grunde.>
duo sah der wunderlîche man
ain tier vur sich gân
aines tages ze prîme
unz an den dritten tach ze nône,
daz was ein grôz wunder;
vil dike walzit iz umbe.
duo gedâhte der listege man,
ob er ze dem lîbe trôst solte hân.
mit sîn selbes pluote
daz scarfe mer er gruozte.
als diu fluot des pluotes enphant,
si warf in wider ûz an daz lant.
er kom wider in sîn rîche;
vil wol enphiengen in die chrîchen.
vil manic wunder relait der selbe man,
ain dritteil er der werlte under sih gewan.
daz ander tier was ain pere wilde,
der habete drîvalde zende.
der bezaichenet driu kunincrîche,
diu wider aim solten grîfen.
der pere was alsô fraissam:
von mensken sinne nemaht er niemer werden zam.
daz dritte ain fraislich eber was,
den tiurlîchen juljum bezaichenet daz.
der selbe eber zehen horn truoc,
dâ mit er sîne vîande alle nider sluoc
juljus bedwanch elliu lant,
si dienten elliu sîner hant.
wol bezaichenet uns daz wilde swîn
daz daz rîche ze rôme sol iemer frî sîn.
daz vierde tier was ain lewin,
iz hête mennisclîchen sin,
iz hête mennisken ougen unt munt:
sulhes tieres newart uns ê niht kunt.
im wuohs ain horn gegen dem himele,
die sternen vâhten im ingegene.
daz bezeichinet aver den antîchrist,
der noh in die werlt kunftich ist,
den got mit sîner gewelte
hin ze der helle sol senden.
der troum alsô regienc
als in der wîssage dânîêl besciet.
juljus di triskamere ûf prach,
er vant dar inne michelen scaz.
er gebete dûtisken holden
mit silber unt mit golde.
von diu wâren dûtiske man
ze rôme ie liep unt lobesam.
diu rîche er mit michelem gewalte habete
die wîle daz er lebete,
daz buoch saget uns vur wâr:
niewan fiunf jâr.
rômâre in ungetrûwelîche sluogen,
sîn gebaine si ûf ain irmensûl begruoben.
alse juljus wart erslagen,
augustus daz rîche nâh im gewan,
von sîner swester was er geborn.
duo er ze rihter wart erkorn,
swie er got niene vorhte,
iedoh er fride worhte
in allen sînen rîchen
gewunnen si nie nehainen sämilîchen.
an den stunden,
swelhe in dem rîche wâren gevangen ode gebunden
ode in karkære gestôzen,
die hiez der kunic ûz lâzen.
der kuninc vil hêre
er gebôt dannoh mêre:
er hiez scrîben allen disen umberinc,
baidiu muoter unde chint,
baidiu wîp unde man,
iegilîchez muose varn
swannen ez geborn was.
daz liet kundet uns daz:
alle die ir hêrren wâren entrunnen
den newolt er des rîches niht gunnen.
aines tages hiez er der fremeden slahen,
sô wir daz buoch hôren sagen,
mêr denne drîzec tûsent lîbe,
manne unde wîbe.
cêsar augustus,
duo gewarf er alsus:
er hiez im wurken aver sâ
ain wâge diu hiez didragmâ,
er gebôt in bî dem halse,
si gêbin si ze cinse
- arm unde rîche
di dâ wâren in sînem rîche -,
diu fier phenninge wac.
der cins stuont unz an den tac
daz der wâre hailant
von himele wart gesant
uns allen ze trôste,
der uns von dem cinse relôste.
agrippâ wart duo gesant,
daz er ze rîne berihte daz lant.
aine burch worhte dô der hêrre
rômæren ze êren.
den namen gab er ir sâ:
er hiez si agrippînâ,
colonjâ ist si nû genant,
si zieret elliu frenkiskiu lant.
mezze stiphte ain sîn man
mêtîus geheizan.
triere was ain burch alt,
die zierte romære gewalt,
dannen si den wîn verre
santen under der erde
in stainen rinnen,
den hêrren al ze minnen
di ze cholne wâren sedelhaft.
michel was der rômære chraft.
augustus der vil mære man -
augustâ hât noh von im namen -
vil gewalteclîche beriht er rôme.
jâ truoc er die corône,
daz saget daz buoch vur wâr,
sehs unde fiunfzic jâr,
drî mânode dar ubere.
rômære wurven ubele:
si verrieten im daz leben,
mit aiter frumten si im vergeben.
daz buoch kundet uns sus,
daz rîche besaz dô tybêrîus,
der gewan rômæren michel êre.
die wîsen redent, er behielte die sêle.
er vazte sih uber mere,
er vuor ze jerusalêm mit here.
ain lant haizet tybêrîadis,
des sult ir sîn gewis,
daz ervaht er dâ.
er resluoc den chunic von persîâ.
zewâre sagen ih ez iu:
daz rîche tailt er in vieriu.
duo er die heiden alle bedwanch,
duo vuor er in dûtiskiu lant.
er kom zeinem wazzer haizet tuonouwe
dâ greif er wol ze bouwe,
ain stat worht er dâ
geheizen tyburnîâ.
nû haizet si aver ratispônâ
von gote ez bechom:
der chunic siechen began.
den siehtuom wil ih iu sagen:
wurme also freissam
in sînem houbete wuohsen,
der im niemen mahte gebuozen.
nehain erzenîe was frum:
im nekunde niemen niht getuon
daz im frum wære.
duo saget man im ze mære
wi ze jerusalêm wære
der aller wîsiste man
der ie in dise werlt kom.
sîne tugende manege
sagete man dem chunige,
wier di tôten hiez ûf stân,
die miselsuht ab gân;
und chôme er im enzît,
er gæbe im wider den lîp
mi ainem worte.
der chunic revroute sih harte.
er hiez im den arzât gewinnen
mit scazze oder mit gedinge,
mit lande oder mit aigen:
unt mäht er in gehailen,
er habete sîn minne iemermêre,
dar zuo, sprach er, lôndes im wol gerne.
der bote huop sih an die vart,
als im von hove geboten wart.
er hiez volûsîânus,
daz buoch nennet in sus.
do er in die burc ze jerusalêm
begunde rîten unte gên,
dô frâct er die gesinden,
wa er jhêsum mahte vinden,
den vil guoten arzât,
ob er wære in der stat,
ob er dannoh lebete,
oder wie er sih gehabete.
ein frowe was in den zîten dâ,
gehaizen verônicâ,
die got durh sîne guote
renerte von dem grimmigen pluote;
dannen hête si gesiechet zewâre
zwaier minner denne drîzec jâre.
als diu frouwe vernam,
daz er von got vrâgen began,
si erwainte vil sêre,
si sprach:< nû sage mir, vil lieber hêrre,
ob dû jhêsum rekennest,
daz dû in sô rehte nennest?>
er sprach:< frouwe, der kaiser tybêrîus
der gebôt mir bî dem halse alsus,
daz ich ê niemer rewunde,
unz ih den arzât vunde:
mag er in von sîn suhten gehailen,
jâ wil er im sîn rîche mit tailen.>
diu guote verônicâ
antwurte im sâ:
< ez ist zewâre
in dem dritten jâre
daz in die juden viengen:
ân sculde si in hiengen.
an dem dritten tage
duo restuont er von dem grabe,
ze unser gesihte vuor er ze himele.
ain vil hêrez pilede
hân ih von sînen genâden,
daz manet mih sînes lîchnâmen,
daz enlâz ih hinnen vur nehainen tac,
alse lange ih nû leben mac,
ih newelle sîn marter dar an scouwen.>
der bote bat duo die frouwen,
daz si in daz pilede lieze sehen.
si rou, daz si im sîn hête vergehen.
der bote was biderbe unt wîse,
die frouwen bat er lîse
durh des selben gotes êre,
daz si daz pilede sante sînem hêrren,
daz er selbe muose sehen:
< mäht im dehain gnâde gescehen,
des hâst dû iemer mêre
beide gevuore unt êre.>
diu frowe hiez daz pilde vur tragen.
niemen kan iu gesagen,
welh wunder diu frouwe tet
mit venje unde mit gebet,
mit herzen jouh mit munde.
si sprach:< dû mih an dem lîbe hie tâte gesunde,
nû gnâde mir dort an der sêle;
dû bist aller engel hêrre.>
der bote bat ie mêr unt mêre,
daz si daz pilede sante sînem hêrren.
diu frouwe sprach ze nôte,
daz si iz niemer gelobete,
si muose selbe dâ mit varen,
daz siz mit êren muose bewaren.
owî wie frô der bote was,
daz diu frouwe gelobete daz!
pilâtum den grâven
hiez er sciere vâhen,
er hiez in pinden
die vuoze unt die hende.
er hiez in an ein scef werfen,
- niemen getorst im gehelfen -
er vuort in sînem hêrren,
er brâht im grôz êre.
als in der chaiser an sah,
uberhalp zorn er sprach:
< mih wundert harte
dîner langen verte.
nû waistû wol daz ih niene mac.
ih warte dir alsô manigen tac,
daz mih sîn wol muoz erlangen:
mit grôzen suhten bin ih bevangen.>
der bot sprach:< daz ih, hêrre, sô lange ûz was,
niene zurne dû daz.
die juden hânt den arzât erhangen,
unt ist dir laider ubele regangen.
si redent, daz er an dem dritten tage
stuonde lebendic von dem grabe,
unt redent alle, er vuore offenlîche ze himele.
diz lussam pilede
hât dir dise frouwe ze minnen brâht.
ih getrûwe wol, dîn werde guot rât.
dih manet diz guote wîp,
daz dû allen dînen lîp
vil wirdeclîche bestrîches;
dâ muozen dir entwîchen
dîne suhte alsô manicvalt.
der hêrre habete michelen gewalt.>
duo hiez der kunic lobesam
daz pilde vur sih ûf haben,
er scowet ez hin unt her,
vil innichlîche sprach er:
< daz was zewâre
ain vil rehter hailâre.>
vil scône er im engegene neic,
daz houbet er dar an streich,
er kustez mit dem munde.
der chuninc wart gesunde
von allen sînen nôten.
die wurme vielen tôte
nider zuo der erde.
ûf spranch duo der hêrre
gesunde unde haile.
duo frouten sih gemaine
alle rômâre:
daz wâren guotiu niumâre.
alse der chiunic ersah,
daz im arges niene was,
er swuor ûf dem hêren pilede,
er negelêge tôt dâ nidere,
er hieze zevuoren die stat
dâ der hêrre gemarteret wart,
si arneten in vil tiure
mit swerten unt mit fiure:
< sî vil unraine diet,
nu ensol ir genesen niet,
si muozen ze dem tôde.
dâ mit sol man in lônen
daz si nâmen uns den hêrren:
si engeltent sîn an dem lîbe sêre.>
duo sante er vespasjânum
unt sînen sun tîtum.
dic vazten sih uber mere
mit vil creftigem here.
dâ scein rômâre gewalt
uber alle jerusalêmisken lant.
allez daz lantvolc
in die ain stat vor in flôh,
bêdiu kint unde wîp.
dâ nâhet in daz zît
daz in dâ vor gesaget was.
daz êvangeljum kundet uns daz:
dô unser hêrre vuor in die burc ze jerusalêm,
unt zuo der marter solte gên,
sîne lieben holden
di im nâh wolten volgen,
die vil edelen frowen
clageten in mit triwen,
si wunden ir hende.
duo kêrte sich unser hêrre wider umbe,
die stat er an sah,
daz wort er wainende sprach:
< owî kint von jerusalêm,
waz iu ze laide muoz gescehen!
wainet niht mînen tôt:
mîn vater hât iz von himel alsô geordenôt.
ir meget wol wainen diu dinc
diu her nâh kunftic sint.
iu kumt der tac
daz niemen dem anderem gehelfen nemac.
disiu burc wirt bestanden
von iweren vîanden,
der under stain wirt der oberôst.
hie gescihet michel untrôst:
ir werdet zevuoret,
allez iwer geslehte zestôret,
iwer salbe sâme in israhêle
engesamenôt sih niemer mêre;
want ir des zîtes niht erkantet
dô iu got fride ze hûs sante.
ir suochet ungenâde,
diu kumt iu zewâre:
der vater wirt von dem kinde gescaiden.
daz muozet ir albalde clagen unde wainen.>
diu gotes wort wurden wâr.
die hêrren kômen grimmechlîchen dar.
tîtus huote wol dâ vor
ze dem ôsterem burgetor.
der hunger in der burge rîhsen began.
jâ samenten sih die jungen man:
swâ si dehainen rouch sâhen
dâ îlten si zuo gâhen,
die tur si nidere stiezen,
in dem hûs si niht verliezen
des si geniezen mahten.
ir lîp si dâ mit nerten.
eines tages iz geschach,
ain wîp in aim hûs gesaz,
ir man wart ir erslagen:
vil sêre begunde si wainen unt clagen.
si want ir hende,
si sprach:< war sol ih arme wenden
der mîner manigen sêre?
laider nû nemac ih leben mêre.
hiut ist der vierde tac
daz ich mazzes niene phlac.
der lîp hât mir geswichen,
daz wort nemac ih niht gesprechen,
iz nâhet mir zu dem tôde.
die haiden von rôme
nement mir den lîp mîn.
owî liebez chindelîn,
ja nemege wir des niht uber werden,
wir muozen doh von den haiden resterben.
nu gefriste mih aine wîle
mit dîn selbes lîbe,
lâ mih dih ezzen.
daz dunket mich nû bezzer,
die wuotenden haiden
die retôtent uns baide.>
alsô si daz wort vol sprach
daz kint si irstach,
si sôt ez unde briet,
als ir der tievel geriet.
vil sciere vlouc in die burc mære,
daz dâ bî wære
ain rîchez hûs,
dâ gienge michel rouh ûz.
sâ ze den stunden
dar îlten die tumben
die wende nider howen,
si nemahten niht getrûwen
der jâmerlîchen mære.
die laidigen roubære
hiezen in ze ezzen geben.
diu frouwe îlte daz kint nemen,
si truog ez den gesinden,
si sprach:< hie meget ir vinden
ain wunderlîch maz.
wolte got, wære iu iht deste baz!
daz was mîn ainigiz kindelîn.
nû waiz wol mîn trehtîn,
ich gêbez iu vil gerne:
laider nû nehân ih alles ezzenes mêre.>
sâ bî dem worte
si rekômen sô harte
daz uber alle die stat
grôz jâmer wart.
jâ chlaget man unde wîp
daz unfrôlîche zît,
daz iz bî in solte gescehen;
dem tôde bâten si sih alle geben.
in einem scrîpgademe
kômen si zesamene,
die aller wîsisten
die si under in westen.
si nâmen ir mezzer,
si sprâchen, ez dûhte si bezzer,
daz si sih selbe tôten,
ê si des die haiden nôten,
daz si vor den abgoten
iemer iht solten gebeten.
josêphus hiez ain wîser man:
alse sciere er den rât vernam,
mit michelen listen
muoser sih fristen.
er sprach:< swer im selbe tuot den tôt,
der ist êwiclîche verdampnôt.
nu vernemet, juden algemaine:
marterent uns die haiden,
ode brennent si uns hier inne,
sô haben wir doh gedinge
daz wir ze jungest ernern unser sêle.
nû vernemet ouch mêre,
hie zuo râte aller männiclîch,
des ist nôt unt ist billîch;
vernemet alle umbe,
wîse unde tumbe,
swelh rât iu baz gevalle,
des volge wir denne alle,
der ist ouh mir liep.
welt ir iuh es verrer besprechen niet,
so lât unser genôze
vinden mit lôze,
welhe ainander suln reslahen,
daz wir deste minre sunde haben.>
duo sâzen die genôze,
si suohten mit lôze,
unz si alle ainander restâchen.
do giviel diu gotes râche
uber alle ebrêiske diet.
dâ vor wâren si gote liep
unt wâren äimü trûte.
von ir grôzen unkûske
unt von ir unzuhte
verlurn si mit rehte
die hulde ir hêrren:
zevuoret sint si iemer mêre.
also josêphus ersah,
daz daz michel wunder gescah,
er îlte ûf dâvîdis veste,
dâ er die laiden geste
wolt gerne bescouwen.
do ersah er entriuwen
den vermezzen tîtum
spehende dâ umbe rîten.
er sprach:< ih pite dih, hêrre,
durh des rômisken kuniges êre
nere im den aller wîsten man,
der dem chunige wol gesagen chan
von anegenge der werlte,
wi si aller êrst got gescuofe,
dar nâh von allem mennisken kunne.
er hât iemer mit mir wunne.>
duo sprach tîtus der milte:
< hâstû dâ ûf iht scilte,
lâ dih dâ mit her ze tal:
daz her hilfet dir uberal.
in der burc pistû mir verre,
hie ûze hête ih dih vil gerne.>
josêphus zwêne scilte nam
under iewederen arm,
er lie sih von der hôhe;
sîn geverte newas niht scône,
wan daz ez got wolte,
daz er dannoh genesen solte.
er vlouc under daz her.
tîtus hiez in neren.
sît screib er ain buoch,
daz ist nuzze unde guot:
des megen alle die wol gehen
die daz buoch hânt geleren.
vespasjânus
unt sîn sun tîtus
die hiezen alle ir man
mit sturme zuo der burc gân,
mit michelem grimme.
da newas niemen inne
der di hant ie ze were ûf gehuobe.
swie man si marterôte unt sluoge,
si wâren alle verzaget,
als in dâ vor was gewîssaget.
die ê wâren chuone
die wurden alle blôde,
die ê wâren siges helede
die wurden alle fremede;
der schalke werc si worhten
die man ê vorhte.
duo wurden die cnehte
die von adele unt von rehte
rewelte vursten solten sîn:
den zurnte duo mîn trehtîn.
duo wurden die gesceiden
di der ê wâren heime.
mit michelen êren
sâzen dâ vor ir althêrren
saul unde jônathas,
- owî welh hêrscaft bî in was! -
dâ saz bî dâvîd unt salomôn.
des suln wir iemer got loben:
von ir wîsheit
frouwet sih noh diu cristenheit.
dâ saz der hêrre mathathîas
unt sîn sun jûdas.
herôdes lebete mit grimme;
der nehête ze gote nehain minne,
sîn êre muose zergên.
jâ stuont diu stat ze jerusalêm
mit michelen êren
unz si marterten unsern hêrren:
do nemaht ir hêrscefte niemer sîn.
des wart des tages wol anscîn.
die burc die hêrren gewunnen.
si hiezen ze den selben stunden
in allen vier enden
daz fiur dar an zunden.
si branten wîp unde kint:
daz wâren jâmerlîchiu dinc!
die gruntveste hiezen si ûz der erde graben,
sô wir daz buoch hôren sagen.
rômære gewalt dâr scein:
der aller underist stein
gelac ze aller oberôst.
noh was daz der maist untrôst:
an keten unt an snuoren
hiez man si vaile vuoren,
drîzic umb ainen phennic geben
- wie maht in iemer wirs gescehen? -
in ze laster unt ze scanden.
si sint in fremeden landen
unz an den jungisten tac,
daz in niemen gehelfen mac.
duo frouten sih die hêrren
der manicvalten êre
diu in gescehen was.
der chunic selbe lobete daz,
si kêrten wider ze rôme,
ir antvanc wart scône.
tyberyus rihte daz rîche vur wâr
driu unde drîzich jâr
unt aines mânedes mêre:
do vergâben si ouh dem hêrren.
nû saget uns daz buoch sus:
daz rîche besaz duo gâjus.
bî sînen zîten ain michel nôt gescah:
ain helleviur dâ ze rôme ûz prach.
neweder wazzer noh wîn
nemaht dâ nehain frum sîn,
si nemahten iz nie vertreten.
ze rôme in der stete
wart michel wuoft unde nôt;
von stanke lac ir vil tôt,
si nemahten sîn nehein ûzkunft haben,
si versuohten manigen wîssagen.
ze jungest si ir opher ûf huoben,
ze ainem betehûs si iz truogen,
si betten vil tiure,
daz er si relôste von dem fiure.
der got hiez jûpiter,
alles weters gewalt hêt er;
si gehiezen im ze êren
sîn lop iemer ze mêren.
jûpiter antwurte in dô,
des wurden rômære vil frô,
er sprach:< nû îlt vil drâte,
mit gemainem râte
ûzer allen iweren gesinden
ain edelen rîter sult ir mir gewinnen.
vazzet in mit golde unt mit gestaine,
flîzet iuh des algemaine,
mit rossechleit unt mit van
haizetn alsô in daz fiur varen,
in sol es niemen betwingen,
wan al nâh sînen willen
den wil ih von iu ze opher nemen
unt wil iu di grôzen sculde vergeben.
ih wolt iuh alle hân verlorn.
so gestillich aver mînen zorn:
als mir daz opher wirt brâht,
sô wirt ez umbe daz fiur guot rât.>
rômâre versuohten sih alle
von manne ze manne,
ir iegilîch bisunder,
si manten ainander:
swer des wert wære,
den iht des gezæme
des si mahten gewinnen,
unt relôster si von den dingen,
allez sîn kunne
habte sîn iemer frum unt wunne.
ze wîle unt ze stunde
wurven si gemainlîche dar umbe.
ze jungest nam sih ainer dar ûz
geheizen jovînus:
ûf ain hôhe er trat,
ainer stille er bat,
er sprach:< welt ir mînen willen tuon,
sô bin ich iu frum dar zuo:
ih erledege iuh alle samt.>
rômêre racten ûf ir hant:
swaz sîn wille wære,
unt wære dehain romære
der daz mit ihte wideren wolte,
in dem selben fiure er verbrinnen solte.
< ze rôme sî nû dehein wîp,
weder maget noh gehît,
die ich ze minnen welle haben,
si ensî mir undertân
swie ez mir gevalle.>
daz gelobeten duo rômære alle.
jovînus nam ain swarzen huot:
swar in duo truoc sîn muot
dâ sazt er in vur die tur:
sô muose der wirt her vur.
die wîle er den huot vor der tur sah
sô muoser mîden sîn aigen gemach.
er gebârte swie im liep was,
- daz liet kundet uns daz -
er vuorte allen sînen willen.
aver laider diu sêle muoz iemer dar umbe brinnen.
alse daz zît erfullet wart
des er selbe gebat,
si zierten in mit golde
swie er selbe wolde,
mit phellel unt mit gestaine,
des flîzten si sih algemaine.
vil hêrlîch er gar was,
ûf ain tûrlich march er gesaz,
ainen vanen vuorte er an der hende:
duo nâhet im sîn ende.
er rante hin unde her,
den frowen den naic er,
er kêrte uber den hof:
duo enphie in daz loch.
niemen iu gesagen nekan,
war iemer mêr bekom ros oder man.
daz loh wart vertretet,
daz fiur relasc an der stete.
lop si dem gote sageten,
daz er si relôst habete.
duo kom ain donerstrâle
unt resluoc den chunic zewâre,
daz er vor dem stuole tôt lac.
driu jâr er des rîches phlac
unt zehen mânode mêre.
den got vorhten si sêre.
ein buoch saget uns sus:
daz rîche besaz faustinjânus.
claudîus hiez sîn pruoder,
er tet im lait genuogez.
faustinjânus nam ain wîp,
diu was im sam der lîp:
mähthilt hiez diu frowe,
si leist im grôze triwe.
si was ze manigen tugenden rekorn,
ouh was diu frouwe geborn
von kaiserlîchem kunne.
si hêten grôze wunne
mit ir beider lîbe.
owol der wîle
daz si ie in dise werlt geborn wart!
waz si gote wuochers hât brâht!
duo stuont iz unlange
unz diu muoter mit kinde wart bevangen.
zwaier sun si ensant genas:
owî wi frô des der vater was!
ainer wart gehaizen faustînus,
der ander faustus.
duo wuohsen diu chindelîn,
alle rômære flîzten sih under in,
ir iegelîch fur den anderen,
wi si diu kint mahten gehalten
al nâh der friunt êre.
si wâren di aller tûrsten hêrren,
des hôhisten geslehtes
daz ze rôme sîn mahte.
si liten in der chintheit
manige nôt unt arbeit,
di si wol uberwunden sît.
si verdienten den êwigen lîp.
einen bruoder habete der hêrre,
der muote di frowen sêre,
gehaizen was er claudîus.
der tievel scunt in alsus:
ze der kuniginne er gie,
mit den armen er si umbevie.
er dructe si an sîn bruste,
sîner bôsen geluste
brâht er si innen,
er sprach, daz er si gerne wolte minnen,
er nemahte si iz niht langer verhelen,
er muose daz leben verwandelen,
im wêre gereit der tôt,
si nehulf im ûz der nôt.
sîn dinc stuonde an ir gnâden.
daz begunde der frowen harte swâren.
diu frowe sprach im duo zuo:
< ih sage dir, hêrre, wie dû tuo:
relâ mih sô getâner worte,
mih dwinget grôziu vorhte.
vil liep ist mir mîn man,
die rede lâ dû alzoges stân.
si enist dir nehain guot.
zu dir nehân ih nehainen muot,
ih nesol mih niht an dih wenden
noh mîn edele kunne niht gescenden.
unt vreiscet ez mîn hêrre,
er gerefset unsih dar umbe vil sêre.>
der hêrre sprach, daz er sîn niht entwesen wolte,
ob er dar umbe sterben solte,
oder swaz sîn wurde,
er truoge sô getâne burde,
er nemahte mit nihte verlâzen.
er begie sô grôz unmâze
nâh der frowen minne,
daz er gezwîvelte ain tail an sînem sinne.
duo nam ir diu frowe guot
ein vil tugentlîchen muot,
daz si nie niemen sagete
die nôt di si von im habete.
under wîlen si im drôte,
vil dike si in vlêgôte.
si sprach:< vreiscent iz unser mâge,
des lebens werden wir âne
und ander rômære.
iz wirt in vil swære.
si heizent uns lîhte stainen.>
si begunde haize wainen.
iedannoh newolte sih der hêrre
der rede niht bekêren.
si sprach:< geswîe mîn vil guote,
nû tuo als ih dir râte.
warte dû der zîte,
sô der wirt gerîte.
unt hie ze hove werde stille,
ih hân zu dir guoten willen.
daz gestêt ouh unlange:
mit chinde bin ih nû bevangen,
sîn nemac ze disen zîten niht sîn.
vil lieber geswîe mîn,
gib mir guotlîche ain frist,
ih laiste gerne al daz dir liep ist.>
der hêrre gewerte si der bete,
sîn gemuote stilte dâ ze stete.
diu frouwe gedâhte maniger liste:
wie si ir êre gefriste,
wie si den wuotgrimmen
von der rede mähte bringen.
duo si des kindelînes genas
dannen si geburdet was,
des gefroweten sih zewâre
friunt unde mâge.
si vunden im den aller scônisten namen
dannen si ie gehôrten sagen:
er wart geheizen clêmens,
sît wart er ze rôme bâbes;
er ist ain marterære hêre,
er sol uns wegen hie an dem lîbe unt dort an der sêle.
do diu frouwe kom wider zu ir craft
unt si des nahtes bî dem chunige gelac,
alse der hêrre enslief,
wie lûte in diu frouwe an rief:
< hilf dû mir, hêrre, enzît,
ê ih pôslîche verliese den lîp.>
der chunich harte erscrihte,
er spranc ûf in algerihte,
er sprach:< elliu mîn wunne,
daz mir dîn got gunne!
waz ist dir gescehen?
gerner verwandelt ih daz leben,
ê dir iemer iht ze laide gescêhe.
waz ist daz dû in dînem troume sêhe?>
diu frouwe antwurte im dô,
si sprach:< hêrre, ih enmac niemer werden frô.
ih hân sô getâniu dinc gesehen,
ih enmac niht lange leben.
ouh sagen ih dir vur wâr:
unser kint gelebent niemer ain jâr,
du nehaizes si diu buoch lêren.>
wol trôste si der hêrre.
< liebe> sprach er,< dîn troum regê dir ze haile!
nu underwint dih der kinde baider
unt revar under den holden mîn,
wâ die guoten maister sîn,
vertige selbe dîniu kint
dâ die aller wîsten sint.
si tugentent alsô fruo:
ih versihe mih aller êren dar zuo,
si werdent uns ze frumechait.
ich enclage niht wan dîn arbait;
dînes râtes volge ih gerne>,
sprach der tûrlîche hêrre.
diu frowe hiez diu scef zieren,
beraiten vil sciere,
duo ez allez gar was,
die liute hôrten sagen daz,
daz man wolte versenten
verre in ellende
die junchêrren baide,
si begunden haize wainen.
di sîne vordersten man
di wolten ez gerne widerwendet hân.
duo sprach der chuninc hêre:
< nû vernemet mîn lêre:
swer dem besem entlîbet,
den sun hazzet unt nîdet.
zuht unt vorhte ist guot,
swer aver des niht entuot,
daz er in zarte wil haben,
der ziuhet aller dichest den zagen.
swenner kumet ze den wizzen,
daz er daz erbe sol besizzen,
so nekan er ze mâzen
tuon noh verlâzen,
so vertreit in sîn chintheit
dike in grôz arbeit,
unt kan die selbe niht getragen.
jâ hôrt ich mînen vater sagen,
daz der sun und der chneht
haben algelîche ain reht.
swenn er gewähset ze manne,
daz erbe besizzet er danne.
hât er danne wîstuom
der lêrt in êre unde frum.
mîniu chint muozen werden bedwungen
mit froste joh mit hunger,
mit nôte unt mit arbeit
uberwindent si die kintheit.
der wîstuom êret wol daz rîche.
sô megen si vrôlîche
leben iemer mit êren.>
duo sprâchen alle di hêrren,
daz iz ir wille wêre,
nû iz im wol gezême.
duo iz allez gerait wart,
diu kint huoben sih an die vart
ûf daz mer vil brait.
si chômen in grôz arbait:
der mastpoum wagete,
die marnêre verzageten.
dô kômen grôze winde,
daz scef sanc ze grunde.
da ertranc al daz dar an was.
daz dâ nihtes niht genas
wan di junchêrren baide.
daz gap in got ze haile:
die unden sluogen si an ain stainwant,
dâ si ain viskêre vant.
der zôh si mit ainem nezze ûz,
er vuorte si haim in sîn hûs.
diu kint sih berieten,
daz si niemen sageten,
wannen si komen wæren.
des nam si grôz hæle.
alse listiclîche redeten si dâ:
der ain solt haizen nicêtâ,
der ander solte haizen aquilâ.
duo geviel iz an ain tac:
ain grôz market dâ bî gelac.
der viskêre nam diu kint bî der hant,
zu ainem steken er si bant,
er bôt si dâ veile.
alle die gemeine
die in der burc wâren
die îlten dar gâhen,
daz si si gesæhen.
si wunderte harte, wannen si komen wæren,
oder wannen si wæren geborn:
daz enmahte niemen ûzer in revarn.
in der selben burc was dâ
quedam matrona,
der was ir einiger sun tôt.
dannen hête si michel clage unt nôt.
der sagete man ze mære,
daz an dem market vaile wæren
diu aller scônisten kindelîn
diu in der werlte mahten sîn.
si koufte di junchêrren
durh willen ir sunes sêle,
si legete si an wât wîzze,
si zôh si mit michelem flîzze.
diu frouwe handelte diu kindelîn
sam si ir sune solten sîn.
< muoter> sprâchen si ir zuo,
si trûtte si spâte unt fruo
sam si si under ir brusten hête getragen.
den einen si sunterlîche nam,
alsô verre si in beswuor,
unz si ain tail ûz im ervuor.
si wunscte ir ze kinden,
ir erbes hiez si si sih underwinden,
als noh der sit ze chriechen ist.
< muoter, nehein lange frist>,
sprâchen diu wênigen kindelîn,
< nemegen wir sô frî sîn.
dû hâst selbe wol vernomen:
wir birn durh diu buoch ûz komen.>
diu muoter wart vil frô,
si sante si dem hêrren zachêo,
want er der zachêus was
den unser hêrre ûf dem boume sprach,
sancte pêter der gotes wîgant
hêt in dar gesant
der christenheit ze trôste.
dâ rihte er ain chlôster
dem hailigen geiste ze êren.
dâ wâren drîzec hêrren,
der bruoder newart nie minre noh mêre.
dâ lêrte man diu kint hêre.
do di boten niene kômen
wider hin ze rôme
unt diu muoter lange verwarte,
si rechom vil harte.
si gestuont dike aine,
si begunde haize wainen,
si clagete vil sêre,
si sprach:< mîn vil lieber hêrre,
mîn leben daz entouc,
du negebes mir urloup
lâ mih selbe sehen,
ob mîniu kint in der werlte iender leben.>
der chunic rebalc sih harte dô,
er sprach:< frowe, wi redestû sô?
ih hân vil manigen man,
die mir wol kunnen revaren,
wâ si sint gelendet,
du nesolt dih niht schenden
noh dîn edel kunne.
ja nehân ih trôst noh wunne
wan dîn aine.
swaz mir ze laide
an den kinden ist gescehen,
daz muoz alsô wesen.
gescêhe dir dehein nôt,
sô wære mir gerait der tôt,
zewâre nesolt ih dih niht haben,
man muose mih in di erde begraben.>
< alsô dû, hêrre, gebiutest>, sprach diu chunigîn,
< sô muoz ez von rehte sîn.
owê mir wênigem wîbe!
nu gedenche ih niemer mêr ze lîbe,
mir ist der lîp unmâre.
owê rômâre,
zewiu lât ir mih leben?
mir ist sô laide gescehen,
ih nemach ez laider nû niht langer vertragen.
hêrre, wan haizist dû mich in die erde begraben?>
si sluoc ze den prusten,
den purpur alsô veste
den zarte si von ainander.
daz hâr mit den handen
ûz der swarte si brach,
daz wort si dike dar nâh sprach:
< owê daz ich ie in dise werlt kint getruoc!>
ir ungebærde wart genuoc.
der kunic trûriclîche sprach:
< frowe, ja nemac ih dîn ungemach
niht langer sô gesehen.
nû mir laide sule gescehen
unt dû gerne welles wallen,
nû wel dir ûzer mînen mannen,
die dih behuoten unt bewaren
unt samt dir varen.
kom dir dîn dinc iht geraite,
so nelâ mih dîn niht lange baiten.
kumest dû mir niht sciere,
ih newirde niemer mêre wîbe ze liebe.>
ain scef si mit flîze worhten,
sô si baz nedorften,
ez wart wol bevangen
mit sîden umbehangen,
baidiu golt unde wât
unt ander maniger slahte rât,
so iz der edelen kuniginne wol gezam,
dar zuo vil manic hêrlich man.
diu frowe îlte an daz urvar:
jâ dient ir dar
manic edelfrowe.
mit micheln riwen
si sich dâ scieden.
ja gehôrte nie niemen
alse grôzlîche clage:
unt ensolten si ir niht haben,
si newolten si niemer verclagen,
sô sprach wîp unde man.
si redeten algemaîne,
daz ir tiurer nehaine
newurde nie ze rôme geborn.
ir tugent begunden si harte loben.
diu frouwe huop sih an daz mer.
von rôme ain michel her,
baide wîp unde man
scieden alle weinende dan.
si zugen ûf diu segelsail,
si gewunnen grôz unhail:
von des meres fluote
brast diu segelruote.
dô retranc al daz dâ was,
daz dâ nihtes niht genas
wan diu frouwe aine.
daz gab ir got ze haile:
die unden wurfen si an den sant.
dannoh ernerte si der hailant.
si wonete dâ uber naht,
vil dike wart si in unmaht.
des anderen morgenes vil fruo
diu frowe huop sih duo
ze tale an des meres sant.
aine vil guote burc si vant.
si kom ze ainer armen witewen,
der herberge begunde si bitten.
daz wîp sprach, si gerne behielte,
doh si armuote wielte:
si nemaht ir anders nehain frum sîn.
duo sprach diu edele kunigîn:
< dû hâst an dem lîbe michel unchraft.
swaz ih mit den handen verdienen mac,
ode umbe di lantliute erbiten,
dâ hilf ih dir vil gerne mite.>
duo sprach daz sieche wîp:
< dû hâst ain vil hêrlîchen lîp.
pistû ganz an den vuozzen unt an den handen,
dunket iz dih danne niht wende
daz dû gerne mit mir wil sîn,
so bevilh ih dir mîn dingelîn,
unt sich mir guotlîchen zuo.>
diu frouwe sprach, si woltez gerne tuon.
dem wîbe diente duo diu frowe
mit micheln triwen,
zewâre sagen ih iz iu:
sam si wære ir aigen diu.
si worhte des si ungewon was,
si geviel ir ie baz unt baz,
si was ir wol undertân.
swaz si mit ir arbeiten gewan,
dâ diente si ir mite.
si hête tugentlîche site,
si was kûske unt raine,
ir gelîche newart nie nehaine,
diu mit sô getâner vuoge
ir lait truoge,
daz sîn nie niemen innen newart.
jâ diente diu frouwe in der stat
mêr denne driuzehen jâr.
daz saget daz buoch vur wâr.
der hêrre warte ie ze rôme,
wenne dehain bote kôme
von wîbe ode von kinden,
ode von anderen den gesinden
die er ûz sante
unt si dâ vor rekante.
der jâmer tet im vil wê,
sîn herze was im vil sêr.
ja gehôrte nie nehain man
clage alsô fraissam.
daz gestuont lange wîle.
der kunic begunde harte zwîvelen,
er hiez im gewinnen sîne man,
er sprach:< iwer urloup wil ih hân
nâh wîbe unt nâh kinden,
ob ih si iender lebendic mac vinden.
mir ist daz wîp alsô liep:
unt envinde ih ir niet,
sô wil ich iemer wallære sîn.
clementem daz kindelîn,
den mînen luzelen sun,
den bivilh ih ze iweren triwen.
haizet in diu buoch lêren,
ziehet in iu selben zêren.
die wîle daz er kint sî
lâzet in niht gên frî.
muoze unde trâcheit
wirt dike in alter lait,
wîshait tugent uobet,
unzuht si betruobet.
swenne der junge man
mit zuhten wol gesprechen kan
unde swîgen dâ er sol,
sô stât sîn dinc wol!
zuht unde triuwe
sculn samt pûwen:
swâ sih die gesceident,
ih wæn iz scaden zeiget.
er bedarf grôzer wizze,
swer ze rôme sol gesizzen
mitten in dem senâte
unt daz beste sol râten,
dar zuo berihten manic rîche.
sprichet mîn sun dâ wîslîche,
des habet ir grôz êre,
so gezimet er iu wol ze hêrren.
clementem den jungelinch
dar nâch elliu mîniu dinch
bevilh ich ze iweren genâden.>
dâ wart ain michel jâmer.
iedannoh tet der hêrre
vil manige suoze lêre.
er nam daz kindelîn bî der hant,
er bevalh in in ir aller gewalt,
daz si sîn wol wielten,
ir êre dar an wol behielten.
wol gehiezen im alle sîne man.
er kêrte an daz mer fram.
er vuor durh siciliam
dar nâch durh kalabriam.
duo er dâ niene vant,
duo kêrt er in affricâniskiu lant.
duo vuor er durh alexandrîe
dannen in die wuosten romanîe.
iz gescach in ainer mitter naht,
duo huop sih der gotes slac:
daz scef allez zeprast,
daz dâ nihtes niht genas
wan der hêrre tiure:
der kom an die stiure,
ain holz begraif er mit den handen,
die unden wurfen in ze lande.
im wart vil manic grôz slac.
iedannoch nerte in diu gotes chraft.
der hêrre begunde an dem lîbe
vil harte gezwîvelen,
daz sîn niemer mêr wurde rât.
naket stuont er âne wât,
rîhtuom was im fremede,
wan in sînem nazzen hemede.
der ê des rîches hêrre was,
zewâre sagen ich iu daz:
dem was sô gar zerunnen
von diu nedarf sich niemen verchunnen
des ubelen noh des guoten,
wan als in got wil behuoten.
jâ rief dem tôde
dem ê diente rôme.
dem ê dienten elliu lant,
frost unt hunger in duo dwanc.
walt unde steine
lief er al gemaine
drî tage unt drîe naht,
daz er mazzes niene phlac.
iedannoh wolt in got neren.
duo sah er ûf bî dem mere
ainen eselære varen;
vil lûte begunde er im haren.
der eselære wart sîn gewar,
er kêrte nâh im dar,
duo frâcte der eselære,
waz im gescehen wære,
daz er sih sô harte missehabete.
ain tail erz im sagete,
er sprach:< ih unt ander koufman
wolten ze marcte sîn gevaren.
daz scef ist versunken,
dar an sint ertrunken
alle die geverten mîn.
nû sage mir, ob iender hie nâhe gebûwe sîn.
zwâre ih dirz sage:
ez ist an dem vierden tage
daz ih az noh entranc niet.
mir wære der tôt allezan liep.>
der eselære sprach dô:
< guot man, wie redest dû nû sô?
dû maht sîn iemer got loben,
daz dû ûz dem mer bist komen.
daz guot lâ dir wesen unmære.
daz was ain ubel wîlsælde.
swie naket dû nû stâst,
nû dû den lîp hâst,
dîn wirt noh guot rât.
ain guot burc hie bî stât,
dâ sint rîche hêrren inne gesezzen,
dâ maht dû alles dînes laides wol vergezzen.>
er zôh ûz sîn gewendelîn,
den hêrren slouft er dar în,
er gab im wîn unde prôt.
er sprach:< sô getân nôt
hân ih dike reliten.
dir neist kunt ze sô getânen siten.
handelest dûz mit sinne,
dû maht noh genuoc gewinnen.>
des anderen morgenes vil vruo
di geverten huoben sih duo
in laodîcîam:
dâ bestuont der edele man.
dâ laid er arbait genuoc:
den wit er dâ vaile truoc,
er diente arm unt rîchen,
die kurne zôh er tägelîche.
er behielt gerne die wârhait,
er hazzet luge unt bôshait.
dâ mit verdiente er daz,
daz er in allen liep was.
luzzel was sîn habe,
er hête wîslîche rede,
er was alsô wortspæhe:
si sprâchen, daz sîn wîser dâ niender wære.
nû hôren wir diu buoch sagen:
under diu chômen ze jerusalêm gevaren,
koufliute von rôme.
man enpfie si vile scône,
mit michilem flîze
in aller slahte rîche:
wie wol man si êrte
swâ si hin chêrten!
do si ze jerusalêm wâren,
wie diche si vernâmen,
wie ein kint in die werlt wære chomen,
von einer magede geborn!
sîniu grôzen wunder
diu sagete man besunder:
daz er von dem wazzer machte den wîn,
die miselsuhtigen hiez er heil sîn,
die plinten hiez er gesehen,
die tôten hiez er lebende ûf stên.
die koufliute sprâchen, sine wolten es niemer gelouben,
sine sæhen sîn etelîchen teil mit den ougen.
ein plinter was duo in der stat,
dem unser hêrre daz lieht wider gap,
den scouweten si dâ.
durch wunder fuoren si ze bêthânîâ, lâzarum suochten si dâ.
dô si den funden,
sâ ze den selben stunden
lêrt er si von der gotes guote,
er vestente in ir gemuote,
daz diu koufliut iemer mêre
minneten alle gotelîche lêre.
duo die rîchen koufman
wider ze rôme solten varen,
ain gotes trût dâ was,
gehaizen was er barnabas.
sancte pêter der bote frône
hiez in varen ze rôme
mit den koufliuten in die stat,
daz er dâ wurde wuocherhaft:
daz hailige êvangeljum
hiez er in dâ chunt tuon.
der hêrre tet durch nôt
daz im sîn maister gebôt:
erne vorhte nehain werltlîch wîzze,
er gedâht in daz gotes rîche.
do si chômen an daz urvar,
ain wazzersuhteger wart ir gewar,
er chlaget in sîne nôt,
sîne hant er dar bôt:
< wil dû gelouben an crist,
der dîn urlôsære ist
unt ie ân anegenge was,> -
sprach der guote sancte barnabas -
< sô wirstu an dem lîbe unt an der sêle gesunt.>
der sieche sprach an der stunt:
< daz geloube ich vil gerne.>
dô segent in der hailige hêrre.
als daz crûce wart getân,
gesunt wart der sieche man.
duo sprâchen rômære,
daz er in ain lieber geverte wære.
do die choufliute chômen
in die stat ze rôme,
si giengen in daz dinchûs;
dô volgôt in der heilige apostolus.
ir gâbe si fur brâhten.
die fursten si alle frâcten,
ob in jerusalêm wære
iht seltsæner mære,
die si vernomen habeten,
daz si ouch in sageten.
duo sprâchen die koufman:
< wir wellen iu grôz wunder sagen,
daz von der werlt ist unvernomen:
ain kint ist von ainer magede geboren.>
duo sprâchen rômære,
daz iz niewan ain getroch wære.
duo sprâchen ave die koufman:
< wir wellen mêre von im sagen.
halz unde chrumbe
die werdent alle von im gesunde.
dehain sieche newart nie sô getân,
er nehaiz in hail hine gân.
der plinter von der muoter geboren wart,
den liezen wir ze jerusalêm in der stât,
dem gab er liehtiu ougen.
ir scult uns wol gelouben,
want wir in tägelîche sâhen
die wîle wir dâ wâren.>
dô sprâchen rômære,
daz er ain guot arzât wære.
dô sprâchen ave die koufman:
< wir megen grôz wunder von im sagen.
wie maht er gewaltiger sîn?
von dem wazzer macht er den wîn;
der drîe tage lach begraben,
den hiez er an dem vierden ûf stân.
wande wir nie widerwunden,
unz wir den selben man funden.
die bî im stuonden unt sâzen,
der wârhait si im alle jâhen.>
dô sprâchen rômære,
daz er einem ir gote gelîch wære,
unt hêt erz an si gevorderôt,
si hêten in enpfangen als einen anderen got.
duo sancte barnabas vernam,
daz in diu rede wart hugesam,
ûf stuont er dâ zestunt,
er tet in den gotes sun kunt.
er sprach:< wol ir rômære,
rechennet iweren scepfære,
lât disiu bôsiu getroc,
petet an ainen wâren got,
der iuch von der helle erlôset hât.
lât iuch an mînen rât:
ich chunde iu den êwigen lîp.
vil churz ist daz zît
dâ wir hie inne scînen.
jâ muoz diu sêle von dem lîbe
iedoch ze jungest scaiden.>
duo antwurt im der rômære ainer:
< dû dunchest mich ain wîser man.
chanst dû mir rehte gesagen,
war umbe der houscriche
springe ûf unt nider diche
unt iewederhalp veteche hât,
unt iedoch an sehs painen stât;
unt der helphant daz vermærte tiere
habet sich ûf mit vieren.
der bedorfte der vederen michels baz.>
duo sprach der guote sancte barnabas:
< unser hêrre jhêsus cristus
sant uns niht ûz
durch vogel noch durch vihe,
sunter daz wir den tievel vertriben
unt wuocheren im die sêle.>
dô zurnden rômære.
si hiezen in rûmen ir dinchûs,
mit spote wurfen si in dar ûz.
clêmens der junchêrre
der behielt wol sîn lêre,
wande er dâ vor was gewesen,
sô wir an den buochen hôren lesen,
drîe tac unt drîe naht
daz er mazzes niene pflac.
er sorget allez umbe die sêle,
mêre den umbe werltlîch êre.
des nemaht er nehain ende hân.
die rede zelôst im der hailige man.
swaz der hêrre von gote gesprach,
daz wart dem kinde liep unt gemach.
dô sprach der guote sancte barnabas:
< zewâre sagen ich dir daz:
ich hân ainen maister,
gehaizen ist er pêter,
hêtestû den vernomen,
sô wærestu aller êrste volchomen
alles dînes willen.>
er sprach:< vil lieber geselle,
wâ vinde ich den guoten man?>
< chumestu in judêam,
dâ gemach ich dir in chunt.>
er gab im sâ zestunt
sîne triwe an sîne hant,
er chôme nâch im in daz lant.
dannen sciet duo barnabas.
zewâre sagen ich iu daz:
clêmens luzzel wîl erbeite,
wan als er sich bereite.
er vuor tougenlîchen dannen
von allen sînen mannen.
er chom ad cêsarêam.
do erfrouwet sich der hailige man,
der guote sancte barnabas,
der dâ vor ze rôme mit ime was.
als in sancte barnabas an sach,
sîn gebete er ze himele sprach:
< owol dû got ammirabilis!
wie wunderlîch dû bist
in allen dînen werchen!
ruoch disen man ze sterchen
ze dînem lobe unt ze dînen êren.>
wol enphie er den hêrren,
er brâht in ze sînem maister.
alsus gruozt in sancte pêter:
< hail sî unser wirt guote,
der mit ainvaltigem muote
enpfie den boten frône.
nû gebe dir got ze lône,
daz dû in der marterære kôre
enphâhest di himelisken krône,
want dû hie in dirre werlte furste bist.
nû lade dich der hailige christ
mit der marter in sîn rîche:
mit den engeln wonest dû êwechlîche.>
clêmens huop sîne rede an,
er sprach:< maister, nû scolt dû mir sagen:
wes trôstestû mich?
ist diu sêle totlîch?
sol si ersterben
unt anderstunt lebentech werden?
oder sol si in dem fiwer verbrinnen,
sô si vert hinnen?
oder sol si êwechlîchen leben?
oder wirt si ze gerihte gegeben?
oder verwantelt si sich etewenne
in dehaine bezzerunge?
oder sol si gar zergên?
oder êwechlîche bestên?
oder sol si zu dem lîchnâmen wider chomen?
sô ich von manegen hân vernomen.
sô getâne tougen
mach ich inborwol gelouben,
sô ich iz dicke hôre sagen.
hie ze dir wil ich es gerne ain ende haben.
ez waiz luzzel dehain man,
daz ich her zu dir bin gevaren;
ist ez ouch mit dînen minnen,
sô nekum ich niemer hinnen
dûne zelôsest mir die rede.
ich bin gerne in dîner phlege.>
duo antwurt im sus
der hailige apostolus:
< gotwaiz, jungelinch,
dû vorderst grôzziu dinch.
diu rede ist niht der tumben.
nû flêge wir got dar umbe,
daz er uns ettewie eroffen die sache,
zewiu er den mennisken habe gescaffen,
wie getânen lôn diu sêle enphâhe,
sô si sceidet von dem lîchnâmen.>
er sprach:< clêmens, lieber friunt mîn,
nu nelâ dir daz niht lait sîn:
eine wîle soltû fur daz gadem treten,
wir geturren noch mit dir niht gebeten.>
hin ze himele er sach,
ze sînen jungeren er sprach:
< bruoder mîn vil lieben,
nû schul wir got flêgen.
der jungelinch ist von rôme geboren,
er ist durch grôzziu dinc her komen.
er ist nâhen deme gelouben.
gesihet er dehaine tougen,
sô wirt er got gehôrsam.>
dâ wâren sehse unt drîzec man.
sancte pêter viel drîe venje
mit ander der menige,
bî daz er sîn gebet vol sprach,
ainen engel er gesah,
gesendet von himele
in mennisken pilede.
pêtrum unt clêmenten
die zuht er von den anderen,
daz si ir niene sâhen,
noh enwessen war si chomen wâren.
an dem selben zît
ze getsæmanî versciet ain wîp,
gehaizen was si rachêle.
die tievel nâmen ir sêle.
si hêten sih gesament dar
mit ainer sô michelen scar,
die mennisken niemer gezeln nemahten,
noch niemens sin betrahten,
wie vil der tievel wâren
die die sêle nâmen.
si fuorten si dâ zestunt
in der tiefen helle grunt,
ir wîcliet si sungen
sam dâ ain burc ist gewunnen.
dannen scieden si sih alle drî.
uber zehen mîle dâ bî
vedastus hiez ain hailiger man,
ain êwarte got gehôrsam:
in der selben wîle er versciet,
diu sêle ist iemer gote liep.
die engele kômen dar engegene
mit vil grôzer menige.
die sêle nâmen si inrihte
ze der hêrren gesihte,
mit lobe unt mit sange
vuorten si si dannen.
die himel sâhen si offen stân.
der engel sprach zu dem jungen man:
< clêmens, lieber friunt mîn,
hie solt dû iemer êwiclîchen sîn,
mit marter enphæhest dû die crône,
die himelisken haimuot nâh dem tôde.>
der engel vuor ze himele,
die hêrren kômen widere
dâ si der engel dâ vor nam.
got hête wol zu in getân.
duo froweten si sih baide.
jâ vunden si dâ haime
ain vil grôz mære:
jâ was ain goukelære
wider got dar komen,
gehaizen was er symon,
der daz allez verchêrte,
swaz si von got lêrten.
nicêtâ unt sîn bruoder aquilâ
kômen ouch zu in dâ;
si sprâchen:< willekomen sîs dû, hêrre pêter!
der unser liebe maister,
zu dir frowet sih unser muot,
alse den kinden zuo dem vater tuot,
daz wir dih gesehen haben,
unser lait wellen wir gote clagen.
ain koukelâre hât uns betrogen:
dem muose wir gehôrsam loben.>
duo sprach der heilige man:
< der gehôrsam wil ih iuh ledic sagen.
uppik anthaize
sîn guot ze lâzen.
nu envolget im niht mêre.>
duo sprâchen die bruoder bêde:
< maister, er hât ain ungemailtez kint erslagen
unt hât iz unter sînem pete begraben:
dâ mit zoubert er swaz er wil.
sîner wunder ist alsô vil:
er sprichet, wellen wir im volgen,
den plîen machen wir ze golde.
er sprichet, welle in iemen vâhen,
der nemege im niemer genâhen.
swenne er sih welle helen,
in enmege niemen gesehen.
swenne er welle resterben
unt aver lebendich werden:
swenne im gevalle,
sô sî er in der helle;
swenne er welle, ze himele,
unt aver hie nidene.
bindet man im die vuoze unt di hende,
sciere lôst er diu gebende.
diu slôz haizet er ûf gân,
nehain îsen mac vor im bestân.
in hulzînen sûlen
machet er die sêle,
daz di liute wænent daz si leben.
alte ronen haizet er beren.
swenner wil, sô ist er ain kindelîn,
swenner aver wil, sô mag er alt sîn.
sîn vater haizet antônîus,
ze getsæmanî hiez sîn hûs,
diu muoter haizet rachêle;
diu hât ez in gelêret.
swenne si in hiez snîden gân,
sîn hant kom nie dar an:
sîn sichel sneit seiere
mêr denne ander viere.
wil er durh ainen berc varn,
der stêt iemer mêr ingegen im ûf getân.>
duo antwurte in sus
der hailige apostolus:
< nû mîn vil lieben,
niemen nemac zwain hêrren gedienen.
symon ist dar zuo geborn:
irrituom sol von im komen.
wir sulen pillîche æhtesal doln.
ich getrûwe mînen maister vil wol,
daz nehain zouberlîch list
wider in nehain frum ist.>
duo frâget der bote mære,
wâ der goukelære wære.
si sprâchen, er wære in daz dinchûs.
dar kêrte der hailig apostolus.
duo volget im zachêus
unt der guote nicodêmus;
dâ was ouch sophônîas
unt der guote michêas;
dâ was ouch josêphus
unt der guote lâzarus;
dâ was ouch hêlysêus
unt was ouch onêsimus,
dâ was êlîosdros,
dâ was clêmens unt arinthos.
dâ was nicêtâ
unt sîn pruoder aquilâ.
sancte pêter hin ze himele sach,
zu sînen jungeren er sprach:
< wol iuch, lieben pruoder mîn,
nû flêget mînen trehtîn,
daz die liute werden innen,
daz wir die wârhait minnen,
unt daz ih hiute gerede
so iz sînem namen wol gezeme.>
als daz gebete ergie,
si vielen nider an diu chnie,
hin ze himele si sâhen,
si sprâchen alle< âmen.>
sancte pêter dar în gie,
die rede er an vie:
< fride sîe hinne
allen den die got minnen.
swem fride liep ist,
den minnet der hailige crist.
daz nû sîe aller hêrist,
daz rede wir ze aller êrist
vil harte gedulticlîche,
von dem gottes rîche
suln wir rede hân.
in sînem fride vâhe wir die rede an.>
duo sprach symon:
< wære wir durh fride ûz komen,
so nekunden di liute von uns niht gesagen.
scâchære unt diube suln fride haben
unt allez daz der ubel ist.
wir zwêne bedurfen niht frides:
daz liut sol allez ainander slahen
unt gerne strît under ainander haben,
ain lant sol dem anderen an gesigen,
iz ist pezzer vehten denne friden.
daz ih wol bewæren wil:
der liute wurde anders ze vil
unt wurden ouch ze hêre.
pêter, wil dû anders iht reden mêre?>
duo sprach der bote mære:
< daz wil ich hiute wol bewæren,
daz in der helle gotweiz
nehain sunde ist sô heiz,
sô diu grimme manslaht ist,
sô man singet unde liset;
wande si got selbe verboten hât,
unt iz in der ê gescriben stât:
« niemen dû enslahe,
dû wirst sculdic an dem urtaillîchem tage. »>
symon sprach dô:
< pêter, wi gâhest dû nû sô?
dû wil ê reden
unt wil dir selben antwurte geben.>
duo sprach der gotes trût:
< nû sag uber lût:
wil dû gotes frides jehen?
sô wil ih dih gerne lâzen reden.>
duo wart dem koukelære
daz wort vil swære,
daz er sô dike fride sprach:
jâ was der fride sîn ungemach.
er sprach:< pêter, dû bist ain wunderlîch man,
daz dû daz niht chanst verstân,
daz dir daz wort widerwertich ist.
jâ sprichet dîn maister christ:
« ih enkom umbe daz niht an die erde,
daz fride sule werden,
sunder daz swert sol gesigen. »
wie wil dû daz befriden?
daz dîn maister hât gelêret,
daz hâst dû verkêret.
daz er daz swert ûz sendet,
daz hâstû ze fride gewendet.
diu zwei wort gehellent niht zesamene.
nû rede dû dâ engegene
swaz sô du wellest,
ob dû iht kunnest.>
duo antwurte im sus
der heilige apostolus:
< dû hâst diu buoch unrehte vernomen,
dîn wîstuom hât dih dâ betrogen:
daz werltlîche swert wil dû gehaben,
daz dem lîbe mag gescaden,
unt wil daz verswîgen,
daz dâ gehôret ze dem êwigen lîbe.
ih zeige dir gescriben dâ bî:
« beati pacificî: »
wie sælichlîche si lebent
die fride machent unde berent,
wande si gehaizen sint
des lebendigen gottes kint.>
duo sprach symon:
< ih hân daz wort wol vernomen.
zewâre sagen ih dir, pêter:
daz ist wider dînen maister.
nu du ruogest den maister dîn,
sô wil dû uber in sîn.
jâ sprichet dîn maister daz:
« wirt der junger sam der maister was,
dâ mit sol is in genuogen. »
dû wil dih uber dînen maister uoben.
nû sprich, ob die zwô rede
iemen ze ainer bringen mege.>
duo sprach der bot raine:
< die rede wil ih dir baz underscaiden.
unser hêrre der heilant
hât sîne jungere in die werlt gesant
ze toufen unt ze lêren,
die heiden ze bechêren.
in swelhez hûs wir gên,
dâ sulen wir fride în geben.
ist iemen dar inne,
der got vurhte unt minne,
dem ist der gotes fride gekundet,
mit dem hailigen gaiste enzundet.
von diu werdent gesceiden
der sweher von dem eidem,
der vater von sînem sune,
diu swiger von ir snure,
bruoder von dem bruoder,
tohter von der muoter.>
duo sprach symon:
< pêter, dîn maister newas niht volkomen.
er enhête niht volle sinne;
ih refse in in manigen dingen.
ich enwil sîn niht haben
ze ainem wârem wîssagen.
swer daz wîp sceidet von dem man,
daz ist unrehte getân,
waz mac man dar an guotes getuon,
daz man den vater sceidet von dem sun,
bruoder von dem pruoder,
tohter von der muoter?
der die scidunge tuot,
der ist gewislîche niht guot,
wande si muoz wider der ê sîn.
pêter, nû antwurte dû der rede mîn.>
duo antwurte im sus
der hailige apostolus:
< diu scidunge ist guot,
swer si durh got tuot.
wir suln kunden den sînen namen,
den gelouben vesten unt tragen
uber alle dise erde, swer des geruoche unt gere.
versmâhet iz ainem pruoder
so enphæhet iz der ander.
enphâhet iz der sun,
so newil iz der vater niht tuon;
enphæhet iz diu tohter,
sô hazzet iz diu muoter.
enphæhet iz der aidem,
der sweher wil sih von im scaiden,
da gestêt daz gotes wort êwiclîche
unt gevellet des tievels rîche.
swer hie in sîner zît
verlæt kint ode wîp,
aigen ode lêhen,
durh willen unsers hêrren,
ode iht des er hât,
dem vergilt iz got hie zehenzecvalt
unt dort sîn himelrîche:
dâ wonet er iemer êwiclîche.
symon, nû sezze in dînen muot:
ist diu scidunge ubel ode guot?
wil dû dâ wider iht reden,
daz wil ih gerne vernemen.>
duo sprach symon:
< dîn rede newil ih niht langer doln,
ih wil dir vur legen,
daz alle die wol gehen
die hie sizzen unde stân,
daz ih die wârhait hân.
diu ôren muost dû verscieben,
den ruke kêren ze fliehen,
daz dû scantlîche stâst,
sô dû antwurte niene hâst,
unt denne di liute niemer mêre
vernement nehain dîn lêre.
sô si mih gehôrent,
sô ist dîn irretuom gar zestôret.>
duo sprach der gotes trût:
< symon, nû rede uber lût
swaz sô dir gevalle.
lâ die hôrære jehen alle,
ob ih dîner rede
geantwurten kunne ode mege.>
duo sprach der goukelære:
< pêter, ih wil hiute hie bewæren,
daz manic got sî,
unt spriche dâ bî:
si sint ainem got undertân,
des dû dih niht maht verstân:
er ist von dir unrekant.
er ist got uber si alle samt,
er ist aller gotte hêrre,
den wil ich dich lêren,
er ist unkunt den goten allen.
nû antwurte, ob dir gevalle.>
duo sprach der bote mære:
< diu rede ist gewisse seltsæne.
sage mir, wannen dû den got erkennest,
den dû uns sô unkunden vor nennest,
der uber alle gote sî,
unt sage uns dâ bî:
wie wil dû bewæren
ainen got sô mæren?
hâst dû in von hebrêisker scrifte?
ode von der orthaben crefte?
ode von scrifte der chriechen?
ode von welher slahte buochen?
ode kundent in uns die wîssagen?
ode megen wir dehaine gewisheit von im haben,
daz er alsô lange frist
alle dise werlt verswîget ist?>
duo sprach symon:
< pêter, war ist dîn wîstuom komen?
nu enkanst dû niht mêre.
ih wil dih wol lêren:
dû vindest ouh gescriben stân,
daz di gote sprâchen: « machen wir ain man. »
in der selben lineâ
vindest dû gescriben dâ:
« nû ist adâm
alse unser ainer getân. »
der rede kan ich dir genuoc cellen.
duo îlten di juden ûz wellen
ainen got in israhêl,
der nehât gewaltes niht mêr;
er ist aller gotte hêrre.
pêter, waz kanstû nû mêre?>
der gotes bote liebe
begunde ain tail smielen.
er sprach:< symon, symon,
wir nehân sôgetânes niht vernomen,
daz wir diu ôren durfen verscieben,
noh den ruke kêren ze fliehen,
noh nehain sô getân rede,
dâ wir den vuoz durfen umbe wegen.
dû hâst ain rede erhaben,
die ich dir baz kan gesagen,
denne dû si kunnest verstên.
lâzen wir di hôrâre des jehen.
got rîcheset aine
uber alle di werlt gemaine.
er gibet lîp âne tôt,
er gibet genâde âne nôt,
iz ist allez in sîner gewalt,
niemen nimet ez ûz sîner hant.
moyses prophêtâ
scrîbet von im dâ:
« deus deorum,
dominus dominorum,
dû bist hêrre unt wârer got,
allez daz der ist daz ervullet dîn gebot. »
dâvîd prophêtâ
ruofit in an sâ:
« hêrre got, dû bist wunderlîch,
dir enwart nie niht gelîch.
in dînen gnâden stât
allez daz iemer wirt ode ie wart.
dû bist ain wârer got,
daz ander ist allez ain getroc. »>
duo sprach aver der wâre gotes trût:
< symon, wi getorstes dû ie werden lût,
daz dehain got wære
wan in israhêle?
der engel sprach, er wolte got sîn,
des erbalc sih mîn trehtîn:
von diu muoz er mit sêre
die helle bûwen iemer mêre.
daz der slange gesprach,
waistû wiez got an im rach?
von diu muoz er ûf der erde
an den brusten cresen iemer mêre.
got hiez von nihte werden die engele,
daz si in loben unt erkennen.
den mennisken scuof er von der erde.
dâ muoz er aver zuo werden.
der engel ist bewegilîch,
der menniske ist tôtlîch.
nû sprich, waz mac gote gelîh sîn?
antwurte dû der rede mîn.>
duo sprach symon:
< pêter, du newaist wie daz kom.
ih waiz iz micheles paz,
want ih dâ mit was,
daz dû menniske pist
unt dih der himele underwindist.
ja nekanstu der erde niht gemezzen,
der fiunf sinne bistu besezzen.
in fiunf sinnen stât
allez daz der ie wart:
bêdiu kunst unt vernunft
unt aller mennisken tugent.>
duo sprach sancte pêter:
< ubele lêrte dih dîn maister,
doh er sî ain got hêre;
ih wil dih baz lêren.
die hêren wîssagen
die muosen den sehsten sin haben,
di der hailige gaist sô enzunte,
daz si vor kunten
daz in die werlt kunftic was.
symon, wan sagest dû mir daz?
wie suln wir dînem got dienen?
nu erchennet in niemen.
wie suln wir in erkennen?
mahtû in uns nennen?>
duo sprach symon:
< pêter, sô wærestû sciere verlorn.
nehaines mennisken ôren
nesuln sînen namen niemer gehôren.
ez enwart nie nehain engel sô hêr,
der in rekenne mêr,
wan ih aine
unt dem ih in wil zaigen.
der got der himele unt erde gescaffen hât,
der newaiz niht wie iz umbe in stât.
ih sage dir, pêtrê,
mih lêrte in diu ê.
doh si mih in gelêrt hât,
si newaiz selbe wiez umbe in stât.>
gruntveste der christenheit
antwurte im gereit:
< symon, pistû von mennisken geboren?
ode wannen pistû in die werlt komen?
daz dû dâ mit wære,
dâ unser scephære
himel unt erde gescaffen hât.
nam dih got an sînen rât?
unt daz dih diu ê gelêret hât
ain got den si selbe niet verstât,
wie daz iemer mahte gescehen,
daz lâ die hôrære jehen.>
duo sprach des tievels man:
< pêter, daz wil ih dir rehte sagen.
ich enpin niht mennisklîch,
doh ih rede wider dich,
ich enhân wazzer noh erde,
ich ensol niemer resterben.
von fiure unt von lufte
nam ih mir crefte.
ih waiz wol waz dâ ze himele ist,
ih enpin niht menniske alsô dû bist.
mir ist wol kunt
in des tiefen meres grunt,
walt unde staine
die waiz ich algemaine.
iz newart nie nehain sêle
noh enwirt niemer mêre,
ich newizze ir angenge unt ir ende,
war si sul gewenden.>
duo sprach der bote hêre:
< nû sage mir von dîner muoter rachêle,
war ir sêle si gevaren;
des wolt ich gerne ain ende haben.>
duo sprach symon:
< wie sol iz umbe di sêle chomen,
diu noh in dem lîhnâmen ist?
du newaist wes du vrâgist.>
duo sprach der heilige apostolus:
< dîn vater hiez antônîus,
dîn muoter hiez rachêle,
die tievel nâmen ir sêle,
des ist hiute der dritte tac.
wie kumt iz daz dû ir gehelfen niene maht?
si ist in der helle begraben:
dâ soltestû si relôset haben.>
duo sprach des vâlandes man:
< vater noh muoter ih nie gwan.
doh ich heize symon,
von mennisken bin ih niht geborn.
himel unt erde nemegen mih niht gehaben,
die engele sulen mich under den handen tragen.
ih pin aller gote hêrre.
pêter, nû enfrâge niht mêre.
wolte îh dih haben verlorn,
ih hête sciere gerochen mînen zorn.>
duo sprach der gotes trût:
< dû redetest ê uber lût,
daz menniske unt engel
suln dînen got niemer genennen,
unt nû anderstunt gihist,
daz dû selbe got sîst.
daz dû sô grôzen gewalt hâst
unt sô ungerne bî mir stâst,
wan verstû von uns hin ze himele?>
duo relachete alle diu menige.
sancte pêter der hailige man
hiez im ain prôt tougenlîche tragen,
er segentez in dem namen des vateres unt des sunes
unt des heiligen gaistes.
die hant er ûf pôt:
< symon, bistû der wâre got?
nû sprich, dû hêre wîssage,
waz ih in der hant habe,
ode wes gedenche ih mir alzan?
nekanstû mir des niht rehte gesagen,
sô bist dû ein unwerder got.
von rehte bistû der liute spot,
got hât dîn vergezzen,
mit dem tievel bistû besezzen,
daz dû dîn ie ze gote gejæhe.
dû bist ain goukelære:
die tievel helfent dir dar zuo,
sô dû zouber wil tuon,
die liute dâ mit triegen.
dû sprichest, dû wellest fliegen:
daz enhaizet den plinden niht gesehen,
den tôten niht ûf stên,
der miselsuhtige newirt dâ niht gereinet:
vor gote bistû verteilet.>
duo sprach symon:
< pêter, war ist nû dîn fride komen?
von dînem fride nemaht ê niemen genesen.
wil dû nû vehtære wesen?
dû hebest dih engegen mir sô grôze.
ih wæne, dû dih mir wil genôzen.
dû bist ze wortspæhe.
nû wære dû ain arm vischære.>
duo antwurte im sus
der hailige apostolus:
< nû wel dir ûz der menige
der wîsisten zweleve.
gên wir haim in dîn hûs,
nim dînen tôten her ûz,
ain kint ungemailigôt,
dâ dû mit hâst gezouberôt,
daz hâstû under dînem pette begraben.
dâ suln wir der rede ain ende haben.>
der gotes widerwarte,
der rede erkom er harte,
elliu sîn varwe
verwandelte sih garwe.
er gewan manigen angestlîchen gedanch,
vil kûme er gesaz ûf die panch,
er vorhte, ob er lougenôte,
daz si den tôten
in sîme hûs vunden,
daz si in sâ zestunden
hiengen ode branten.
mit michelen scanden
rûmt er daz dinchûs,
diu menige îlte nâh im dar ûz.
si kômen des inaine,
si wolten im gerne stainen.
duo weget im der hailige man.
wie kûme er in nahtes entran!
duo wîhet er zachêum,
er bevalh im daz bistuom.
duo sprach wîp unde man,
got hête wol zu in getân.
si wurden alle vil frô,
got lobeten si dô,
al daz in der stete was:
si sprâchen alle< deo gracias.>
nû saget uns diu scrift dâ:
in dem mere was ain insulâ;
arantum haizet diu stat,
dâ diu frouwe almuosenes pat,
von rôme diu edele kunigîn.
dâ wâren sûle glesîn,
dannen sagete man michel wunder.
die jungere wunsceten alle bisunder,
daz si die sûle muosen sehen,
si bâten in urloup dar geben.
duo sprach der heilige man:
< ih wil selbe mit iu dar varen.>
die hêrren wurden vil frô,
ze sceffe giengen si dô.
dô si daz werk ersâhen,
ih waiz, si alle jâhen,
daz si nie gesæhen
nehain werc sô spæhe
von mennisken hant:
iz wære wol mære uber elliu lant.
die jungere begunden scowen;
sancte pêter kêrte in ainen winkel tougen:
ûzerhalp der menige
suocht er sîne venie,
er viel an sîn bariu knie.
ein frowe dar zuo im gie,
si sprach:< hêrre, durh dîne guote
warte zu mîner nôte,
die ih vil arme hân.
si redent alle, dû sîst ain guot man.
spîse ist mir tiure,
nu bedarf ih dîner stiure:
beruoche mih hiute disen tac,
want dirz got wol vergelten mac.>
duo der hêrre vernam ir bete,
ûf stuont er dâ zestete,
er begunde die vrowen
ain wîle an scowen,
er sprach:< sage mir, guot wîp,
hâstû noh ganzen lîp,
zewiu treistû den gemaiten?
mehtes dû arbaiten,
verlêh dir got ganze hende,
sô hâstû des grôze sunde,
wil dû die muozec tragen.
wane hôrest dû den wîssagen:
wie sâlic der lebe,
der der hende arbaite phlege?>
< wære ih>, sprach diu frowe,< an dem lîbe gesunt,
sô wær ih gewisse tump;
hête ih ganze hende,
sô dûhtez mih selbe missewende.
ih enhân gesunt noh gesin:
ih pin ein lamiu durftigîn.
gebuozest dû mir dehaine mîn nôt,
daz vergiltet dir der gewaltige got.>
duo sprach der heilige man:
< nû solt dû billîche helfe hân,
nû dû an dem lîbe bist verscertet,
ich newîze dirz niht harte.
woltes dû mir verjehen,
wannen iz dir sî gescehen,
wi ob ih dir ettelîchen rât getuon,
der dir guot ist der zuo.>
< tuo, hêrre, gehalten di rede dîn!
mir nemac niemen frum sîn.
owî, duo mir aller êrist ubele gescach,
daz ih mih selben niht erstach,
noh mih niht ertrancte enzît,
ê ih sus verkolte den lîp,
daz daz arme gebeine geruowet wære!
ih wæne ie wîbe sô laide gescæhe.>
duo antwurte ir sus
der hailige apostolus:
< vrowe, nû enthabe dîn muot.
di gedanche sint ze nihte guot.
swer im selben tuot den tôt,
der hât der mit erarnôt,
daz diu arme sêle
brinnet in der helle iemer mêre.>
< owî>, sprach si,< lieber hêrre,
wan solte mîn sêle
in der helle brinnen?
maht ih dâ mit wider gewinnen,
daz ih ze ainmâl gesæhe mîniu kint,
diu sô lange von mir sint,
daz ih ir gebaine solte begraben,
dar umbe ih den lîp verkolt hân.>
duo trôste si wol der hêrre,
er sprach:< frouwe, nû neclage dû niht sêre.
allez wainen ist verboten
von dem almehtigen gote,
wan die sunde aine:
die zeher die sint raine.
eroffen mir die sache,
di dir daz lait habent gemachet,
daz dir an dem lîbe sî missescehen.
dîn kunne solt dû mir vur legen.
ich wil dir guot sîn.
geloubestû an mînen trehtîn,
der dih gescaffen hât,
sô wirt dîn noh guot rât.>
< mînes kunnes>, sprach si,< hêrre, nu swîge.
daz ich angeste an dem lîbe
alsô lange reliten hân,
des wil ich dir ain tail sagen:
mîn vater unt mîn muoter
hêten kunne guotez.
si wâren genuoc rîche,
si zugen mih mit flîze.
si gâben mih einem edelen man,
bi dem ich zwêne sune ensamt gewan.
ainen bruoder habete mîn hêrre,
mir ze michelem sêre.
der was ain fraislîh man,
unkûske suocht er mich an,
er gerte mîner minne.
duo phlac ih guoter sinne
unt enthielt in al mit listen,
daz ih mih vor im gefriste,
daz ih mîn kunne niht entêrte.
mîn gemuote mih lêrte,
daz ih im entrunne,
sô ih daz dritte kint gewunne,
dâ mit ih was bevangen.
duo klagete ih mînem manne:
ih hête in mînem troume gesehen,
mîniu kint ensolten daz jâr niemer geleben,
noh enwurden uns niemer ze êren,
ih enhieze si diu buoch lêren.
duo nam ih phellel unde scaz,
zewâre sagen ih dir daz,
ih sante si ze scuole;
ih newaiz war si vuoren:
mir nekom nie dehain man,
der mir von in iht kunde gesagen.>
< hêrre, dannoh>, sprach si,< was ih haime
mit michelem laide.
gedanke hêt ih genuoge,
wi ih des mailes uber wurde.
ich clagete mîne nôt,
ih sprach, mir wære gerait der tôt,
ih enmuose mîniu kint gesehen.
ih pat mir urloup geben.
ungern ez mîn man tete,
iedoh gewert er mih der bete.
er enphalh mih sînen mannen.
duo huoben wir uns dannen.
do retranc allez daz dâ was.
laider, hêrre, daz ih genas!
ze mînem unhaile
kom ih zu einem staine.
ainer armen witwen chom ih zuo,
der diente ih sît spâte unde fruo
die wîle ih an dem lîbe ganz was.
nû ist iz chomen an daz,
daz mih daz giht zebrochen hât.
vil luzel ist der unser rât:
swaz wir rebetelen baide,
daz ist algemaine.
hêrre, dû hâst wol vernomen,
wie mir mîn sache ist komen.
nu ensolt dû niht twâlen:
tuo mir ettilîche gnâde.
bescere mir ettelîchen rât,
mîn dinc verre an dînen gnâden stât.>
do si alzan an der rede wâren,
unt er si wolte mêr frâgen,
duo kom clêmens der jungelinc:
< maister>, sprach er,< sô getâniu dinc,
sô ich hie hân resehen,
sô muoz ih von wârheit jehen,
daz in allem rîche
disem wunder niht mac gelîchen.>
duo sprach der hailige man:
< nû solt dû ze sceffe gân.
île dû vor, liebe,
ich kom nâh dir sciere.>
der gotes pote hêre
vrâcte di frowen mêre:
< wie hiezen dîniu kint,
diu sô lange von dir sint?>
diu frouwe sagete iz im ungerne.
ain wîle betrouc si den hêrren,
si sprach:< ainer hiez sisinnîus,
der ander êlîosdros.>
< owî!> sprach der hailige man,
< ih wânde, daz wir froude solten hân.
ain jungelinc ist von rôme her komen,
von dem hân ich vernomen,
wi sîne bruoder vuoren ze scuole,
wi diu muoter nâh fuore,
wie si âne meil entran.
ze jungest bewegete sih der man,
duo si lange wâren in wege.
der kint sagete mir selbe di rede,
den si liezen haime.
ienoh hiute sint si gescaiden,
daz si niemer mêr wurden vunden.>
daz wîp wart under stunden
rôt sam daz pluot,
si erzunden sam daz fiur tuot;
unter stunden wart si blaich,
der lîp ir gar entwaich.
duo segente si der hailige man,
er hiez si wol gesunt ûf stân.
alse diu frouwe daz verstuont,
daz si an dem lîbe was gesunt,
si viel im ze vuozen:
< hêrre>, sprach si,< daz ih den kint sehen muoze!
er ist wærlîch der sun mîn.>
< nû kunde dû mir ê,> sprach er,< den namen sîn.>
< clêmens>, sprach si,< lieber hêrre, -
ih sage dirz ungerne -
mîn jungester sun hiez,
den ih ze rôme liez.>
< nu gehabe dih wol>, sprach er,< liebe,
den zeige ih dir sciere.>
er nam die frowen bî der hant,
er wîste si dâ si clêmentem vant.
clêmens sah sîn maister
die frouwen zuo laiten.
er enphie iz vur spot,
er sprach:< maister, waz ist diz, durh got?>
diu frowe zuo dem chinde gie,
mit den armen si in umbevie,
clêmens von ir wancte,
nehainer minne er ir gehancte,
er betrahte si ze unsinne,
er wolt ir gerne entrinnen.
duo sprach der hailege man:
< sun, dû solt si liep hân:
si ist dîn edeliu muoter guot,
diu dich ze dirre werlte getruoc.>
der junchêrre wart duo balt,
ir wunne wart duo manicvalt,
die si habeten under in.
daz vuocte wol mîn trehtîn,
ouh half sîn wol sîn maister,
der guote sante pêter.
duo iz di purgære vernâmen,
si îlten alle dar gâhen,
si wurden alle vil frô,
got lobeten si dô.
duo sprach diu guote
sante clêmentis muoter:
< owol dû, lieber maister mîn,
mahtez mit dînen hulden sîn,
nû ih hinnen sol varen,
ich wolte gerne urloup hân
zu ainem guoten wîbe,
diu lange sich ist an dem lîbe.
ir dinc ir nôtlîchen stât.
hai wi wol si ze mir getân hât!>
duo sprach der heilige man:
< wir suln ir gerne kunde hân,
ê wir sceiden hinnen,
haiz si uns vur bringen.>
alse man die frouwen vur truoc,
duo sprach der frône bote guot:
< geloubest dû an got den guoten
mit herzen unt mit muote?>
duo sprach diu frouwe:
< wie gerne ih an in geloube!>
< geloubestû, daz sîn sun christ
unser urlôsær ist?>
< daz geloub ih>, sprach si,< gerne.>
duo segente si der hêrre.
er huop ûf sîne hant:
do bescetwet si der hailant,
diu frowe wart gesunt.
er hiez ir geben goldes zehen phunt,
er bevalh si ainem guoten man.
duo wurden gote gehôrsam
alle di dâ wâren,
unt si diu grôzen zaichen sâhen.
dannen sciet der hailige man.
die frouwen hiez er mit im varen
nicêtâ unt sîn pruoder aquilâ
di kômen im gegen dâ.
do si die frouwen resâhen,
si begunden under in frâgen,
wer diu frowe wære
di si unkunde sæhen.
der hailige apostolus
di rede huob er alsus:
< ih wil iu sagen, wizze christ,
wer diu selbe frowe ist,
unt wie ir dinc ist komen:
si ist von rôme geborn,
zewâre sagen ih iu daz,
des pesten chunnes des dâ was.
ir friunt gâben si ainem man,
bi dem si zwêne sune insamt gewan.
ain pruoder habete der hêrre,
der muote di frouwen sêre,
unkûsche gert er dâ ze ir,
sô si selbe sagete mir.
daz was der frouwen lait,
dannen kom si in arbait.
den kunigen si sagete,
daz si troum ersehen habete:
diu kint wurden ir niemer ze êren,
si nehieze si diu buoch lêren.
ir man erloubete ir daz:
diu kint sante si ze athênas.
duo vuoren si ze scuole.
jâ tet ir lait genuoge
des vâlandes man;
ûf daz mer si entran.
alle di an dem sceffe wâren
di retrunken unt ertwâlen.
die unden wurfen di frowen ûz.
duo kom si in ainer witiwen hûs.
dâ vand ih sie clagende,
michel nôt habende,
ze allen zîten rief si sus:
« lieber sun faustînus, lieber sun faustus!
war sol ih sinnen
nâh mînen lieben kinden? »
nicêtâ unt sîn bruoder aquilâ,
ûf sprungen si sâ,
ainander si an sâhen,
duo si di rede vernâmen.
si sprachen: « wol dû, hêrre trehtîn!
waz sol dise rede sîn?
wol dû, hêrre pêter,
der unser lieber maister!
weder muowent uns troume?
oder suln wir di rede gelouben? »
duo sprach sante pêter,
der ir guote maister:
« ez ensî daz wir unwizzen,
alsô wir hie sizzen,
ir sult ez vur wâr hân
al daz ih iu gesaget hân. »
si sprâchen: « wir birn iz, faustînus unde faustus. »
der hailige apostolus
der viel sîne venie.
alsô petter hin ze himele:
« wol dû, christ hêrre,
drîe chunige brâhten dir verre
ir opfer von ir lanten,
di dîn dâ vor niene rekanten,
wan sô si nâch aim sternen muosen varn.
alsô woldes dû bewarn
diu kint in dem ellende.
dû bist angenge unt der ende
al des der ist,
diu erde dîner barmunge ervullet ist. »
er sprach zuo den kinden:
« gruozet iwer gesinden!
clêmens ist iwer pruoder,
diu frouwe ist iwer muoter.
hie meget ir wol verstân:
got hât iz durch wunder getân,
daz manz wol scrîben mach
unz an den jungisten tach. »
die gebruoder zesamen giengen:
hai wi si ainander enphiengen!
in got frouten si sih dô,
si sprâchen « gloria tibi deo. »
diu muoter diu was muode.
jâ wolten si die pruoder
vor frouden reweket haben.
duo sprach der heilige man:
« si ist brôde an dem lîbe.
nû bîtet ir ain wîle,
ih wil iu den wech machen.
ih entuon iz nieht ân sache. »
alsô diu frowe ûf sach,
sanct pêter ir zuo sprach:
« wil dû an got vollekomen,
sô solt dû die toufe loben,
wil dû an dem gelouben denne vollestân
sô maht dû zuo dem frônen tiske mit uns gân. »
duo sprach diu frowe:
« wie gerne ih geloube,
daz mih ain wârer got
von niehte hât gebildôt!
ih gloube, daz sîn sun christ
mîn urlôsær ist.
in sînem namen tæte dû mih gesunt.
jâ newart ich nie sô tump,
mirne wæren unmære
diu bôsen getroch diu ze rôme wâren. »
duo sprach der bote frône:
« want dû verlieze die stat ze rôme
und dîn edele chunne,
dar zuo alle werltwunne,
durch dîne kûske und durh dîne raine,
und dû dih behielte ân maile,
nû gebe dir got sîn rîche
iemer untôtlîche
durh dîn hailigez leben.
dîne sun lâz ih dih sehen:
hie ist faustînus
unt sîn bruoder faustus,
die hât dir got gehalten.
nû solt dû an dînem alter
mit michelen frouden sîn,
daz gebiutet dir selbe mîn trehtîn. »>
alsô der hailige apostolus
volsprach faustînus unt faustus,
diu frowe erniwet sih an der stunt,
daz alter kêrte sih in die jugent.
nehaines mennisken zunge
nemahte iu die michel wunne
niemer vur bringen,
gesagen noh gesingen,
die si under in habeten.
der muoter si duo sageten,
waz in ze laide geschâhe,
wie si versunken wâren,
wie si ze ainem steken gebunden wâren,
wie si ainem goukelâre
wæren aller êrist zuo komen:
wie siu der hete betrogen,
unz siu der wâre prophête
dannen erlôset hête;
wie si got erkanten.
mit ûf erhaben hanten
lobten si ir maister sanct pêteren,
der siu gesamenet hête.
duo sprach der hailige man:
< iz hât got selbe getân,
der heilige christ,
der ain samenâre ist
des lîbes unde der sêle,
dem geben wir lop unt êre.>
des andern morgenes vil fruo
sanct pêter gie ze dem mer duo.
sîne jungere di hende twuogen,
ir gebet si ûf huoben.
si sâhen hin ze himele,
si vielen ir venie,
ze vil manigen stunden
manten si got sîner wunden.
ein armer wart ir gewar,
er slaich in nâh an daz urvar,
ain armer tragære,
doch er kunich ze rôme wære.
er wolt an sîn werch gân:
do resach er den hailigen man.
mit listen enthielt er sih allen den tac,
daz er werkes niene phlac.
ze jungist erbalte der alte man,
die rede huob er alsus an:
< ir birt hêrren alsô rîch;
dûht iz iuh niht versmæhlîch,
sô gruozt ih iuh gerne.
nû vurht ih vil sêre, -
want ih pin ain arm man -
daz ir iz ze unzuhten wellet hân.>
duo antwurte im sus
der heilige apostolus:
< dîn gruozzen ist uns vil liep,
durh dîn armuot versmâhen wir dîn niet.
uns gebiutet mîn trehtîn,
daz wir gerne durh in arm sîn,
swer im wil dienen,
im versmâhet niemen,
arm unde rîche:
er enphæhet siu alle gelîche.>
duo sprach der altman:
< pêter, ain rede wolt ih gerne mit dir hân.
hêtet ir under iu werren dehainen,
des wolt ih iuh vil wol bescaiden.
ih pin ain wol gelêrter man,
in manigen guoten listen ih mich verstân:
hête aver ih dehain werren,
nû hôrt ih vil gerne,
wie dû mih des bescaiden woltest,
want dûz von rehte tuon soltest,
ob dir mîn rede wære liep.
nist aver des niet:
ist dir mîn rede lait,
sô gân ih wider an mîn arbait
unt rede mit dir niht mêre.
ih vurhte aver, daz iz dih geriwe vil sêre.>
duo sprach der hailige man:
< unser urloup solt dû hân.
hâst dû iht gehôret oder gesehen,
daz dich tunke von dem wege,
dar umbe refse uns alle,
swie sô dir gevalle.
redes dû iht des nuzze ist,
wie willekomen dû uns pist!
ist iz joh niht nuzze,
dannoh skônen wir dîner wizze
und suln dîn guote friunt sîn.
habe uns rehte sam die sun dîn.>
duo sprach der altman:
< pêter, daz ih allen disen tach muozech gân,
daz wil ih dir rehte sagen,
war umbe ih daz getân hân.
du erbarmest mir harte.
duo ih des gewarte,
daz ir sô hie bettet:
hie nesint gotte noh stette,
noh neist nehain geuobede hêre.
gerst dû denne ihtes mêre,
danne dû von der wîlsælde maht hân,
sô bist dû ain wunderlîch man.
wænestû, daz dir iemer iht mege gescehen,
wan alsô dir diu wîlsælde wil geben,
des verstân ih alle wîle
an mîn selbes lîbe:
daz gebet nehain frum ist,
noh undervert niemer mennisken list,
diu wîlsælde muoz ie regân.
daz wil ih wol bewæren>, sprach der altman.
clêmens sprach dô:
< jâ sprichet der hêrre plâtô:
« swaz von gote ist ensprungen,
des ist selten zerunnen. »
vater, getorst ih dih frâgen,
wâ dîn heimôde wâre,
oder wannen dû wârest geborn.
du hâst dîn alter her wol rezogen.>
duo sprach der altman:
< waz sol ich dir von mîner haimôde sagen?
oder von dehainer mîner geburte?
mîner rede sol man ê antwurten,
werde uns hernâch diu stunde,
sô sagen ainander ze kunde.>
der gotes bote frône
antwurt im scône:
< wir suln dih wol enphâhen,
genc her nâher.
dû bist in guoten wizzen,
zuo mir solt dû sizzen.
dû bist ain wol gelêrt man>; -
alsus vie er die rede an -
< swer die wârhait lêret,
braitet unde mêret,
und wuochert der mennisken sêle,
der lûhtet iemer mêre
sam der skîne des sunnen.
er hât got gewuochert unde gewunnen,
daz er untôtlîche
wonet iemer in dem gotes rîche;
des wir urkunde haben.
jâ scrîbent uns die wîssagen:
« swer ain grôzze stat
ûf ain hôhen berch gezimpert hât,
die nesol man niht verbergen,
sunder verre gesehen werden;
noh enzundet nieht sîn liehtvaz,
daz er iz under den mutte besturze umbe daz,
sunder sezze ûf daz kerzenstal,
daz iz lûhte uber al. »>
duo sprach der althêrre:
< diu rede ist mir verre.
dîner wîssagen verstân ih niet,
ain ander rede wære mir liep:
in den puochen dâ ih inne geflizzen hân,
diu ih von mîner maisterscefte verstân,
diu wil ih dir vur legen.
pêter, kanstu zerlôsen mîn rede?
ode wil dû mir iht vur legen?
ih wil dir gerne antwurte geben.>
duo sprach der gotes trût:
< rede dû uber lût
swaz sô dir gevalle:
man antwurtet dir gerne danne.>
< pêter, ih spriche,
daz nehain got die werlt rihte
noh sie niht antraite,
unt daz der uppik arbaite,
der in der werlt ihtes gere,
wan alsô ime diu wîlsælde gebe.
in swelher wîle der menniske wirt geborn,
diu muoz iemer uber in komen,
er muoz iemer dinne bern
alsô lange er scol leben,
er nemach niht vurbaz.
unt widerredestû daz,
sô antwurt ich dir denne
alsô ih di rede erkenne.>
nicêtâ dar vur trat,
den maister er urloubes pat.
< maister>, sprach er,< liebe,
daz wil ih iemer gerne dienen.
diu rede diu ist suozze,
daz ih ir antwurten muozze.>
duo sprach der hailige man:
< wie wol ih dir sîn gan!
antwurte dû im ze stunde
alsô dir der hailige keist sende ze munde.>
duo kêrte er sich zu dem alten man,
er sprach:< vater, dû ensolt iz niht ze unzuhten hân,
daz ain tumper jungelinch
versuochet alsus grôzziu dinch
ze ainem althêrren.
iz enmach dir niht gewerren:
vor frävele ih iz niht entuon,
wan alsô hin ze dem vater ain sun.
uberwindestû mih mit rede,
ih pin gerne in dîner phlege.>
duo sprach der alte man:
< kint, in swiu dû kunnest fur gân,
wel dû dir ûzer siben listen frîen
daz dir aller beste in kunde sîe,
daz ist mir liep.
gezwîfelest aver dû an dir selbem iet,
hâstû dehainen gesellen,
die dir dar zuo helfen wellen,
die vindent mih gerehten.
wider ders wârheite newil ih niht vehten
wan in der besten mâze.
ain mittel suln wir dar under lâzen,
daz man unser rede
baidenthalp wol gehengen mege.>
duo sprach nicêtâ:
< vater, ih eroffene dir nû sâ,
daz mih epicûrus gezogen hât
unt ainen mînen bruoder, der hie stât.
den dritten zôch gewis
plâtô und aristôtilis.
nû wel dû dir ûz den allen
swaz so dir gevalle,
dar dih dîn sin laite,
hie vindest dû uns geraite.
des suln die hôrâre jehen,
ob wir dir iht geantwurten megen.
wir nedurfen sîn nehain laster haben,
uberredet uns ain sô alter man.>
duo sprach sancte pêter der hailige man:
< von der wîlsælde huop er die rede an.
daz tunket mih guot:
dannen er die rede erhuop,
daz wir des ze ende komen.>
die liute begunden alle sancte pêteren loben.
alsô si erkanten den gotes trût,
si riefen alle uber lût:
< willekomen sîst dû, hêrre!
lop unde êre
muostû iemer mêr hân,
daz dû komest in judêam.>
nicêtâ
huop die rede sâ:
< swaz êweclîchen stât,
daz ist allez ainvalt,
swaz menige scol hân,
daz muoz allez zegân,
swaz mit menige scol gestên,
daz muoz allez zegên.
al daz man getailen mach,
daz enhat nehain êwechlîche chraft.
swaz ainvalt ist und aine,
daz enmach niemen getailen,
noh enmach niemen verwenden:
iz enhât angenge noh ende.
wellestû guot maister sîn,
sô nim in den muot dîn:
al daz ainvalt ist,
daz enbeweget niemer mennisken list.
wie solt man daz verwenden,
des niemen waiz ende,
noh anegenges niene hât
unt ân orthaben stât?
daz ist urmære.
hât iz aver skephære,
sô muoz iz wol zergân,
sol iz skephære hân.
von dannen ist der engel bewegelîch,
von dannen ist der menniske tôtlîch.
al daz êwechlîchen stât,
nehein angenge iz hât
noh enhât endes niet.
vater, swenne dir nû sî liep,
sô solt dû mir antwurte geben,
ob dû iz wellest widerreden.>
duo sprach der altman:
< sun, dû bist maisterlîchen vur gevarn.
alsô lange sô ih lebe
so gehôrt ih nie bezzer rede
von dehainem jungelinge:
dû phlegest guoter sinne.
der ainvalt ih niht verstên kan,
von der wîlsælde wil ih rede hân.>
< wil dû von der wîlsælde rede hân>, -
sprach der junge man -
< diu rede ist underskaiden,
die muoz wir in driu tailen:
weder si ie wære,
ode si habe schepfære,
ode wie si sî gescaffen.
vater, daz kan ih dir wol geoffen.>
duo sprach der altman:
< sun, die rede lâ fur gân!>
duo sprach der junge man:
< ih wil dir wêrlîchen sagen:
diu werlt hât ain orthaben -
der zweier wil ih unze gedagen -,
von dem si anegenge hât,
in des beruochunge si stât.
er ist schepfære der tugende,
alle dinc megende,
er îst vater aller guote,
er hât in sîner huote
al daz in dirre werlt ist.
nû antwurte, ob dû wellist.>
duo sprach der alte:
< die rede maht dû ain wol gehalten.
hête diu werlt schepfære,
unde weste ih, wer er wære,
sô wolt ih noh zu im komen.
dîn rede ist unvernomen,
daz si schepfære habe.
vurwâr ih dir sage:
ih enlâze mih des niemen uberreden,
swaz dem menniscen sol geschehen,
er nemach sih es mit nihte bewaren:
daz wil ih bewæren unde behaben.
ih verstên an mir selbem sô manigiu dinch,
diu unrehte geordenet sint,
diu niemer mähten geschehen,
scolte schepfære wesen.
solte mih schephære bewaren,
waz mähte mir danne gescaden?
mih enmach behuoten
diu ubel noh diu guote,
wan alsô diu wîlsælde wil.
liute ervallent sih vil,
ertrinkent unde werdent erslagen;
der dinge mäht ich dir menigiu sagen,
ob dîn rede wâr wære,
diu der niemer geschæhen;
wande sô verhancte sîn der orthabe niet.
wil dû iht reden, daz ist mir liep.>
duo sprach nicêtâ:
< daz bewære ih nû sâ.
ist daz ih vor dînen hulden getar,
dîne rede valsk ih gar:
daz si alle noh hiute jehent hie bî:
daz dû sprichest daz wîlsælde sî,
iz nehât nehainer slahte craft,
sunder elliu disiu werlt stât
under aim skephære.
daz wil ih behaben und bewæren.>
duo sprach der althêrre:
< die rede hôr ih gerne.>
< vater, dû bist des wol ze ende komen:
diu mennisken werdent elliu wênigiu geborn.
di wil iz ist kindelîn,
so nemach dâ sinnes niht sîn.
sô ziuhet man iz tanne,
unz iz sih piledet ze manne.
wil man iz wol beruochen,
sô sezzet manz zu den buochen,
oder lêret iz swaz man wil;
der antraite ist vil.
versinnet iz sih wol in der kinthait,
iz grîfet an die frumchait;
wil iz aver bôslîchen frî gân,
dû sprichest, iz habe diu wîlsælde getân.
man lêret diu kint durch daz guote liste,
daz si sih in dem alter der mit fristen,
der man tugendet sih umbe daz,
daz er mege deste baz.
ist er dem liute nuzze und guot,
daz man im danne sam tuot.
grîfet er aver an die ubele,
sô mizzet man im hin widere
al die selben mâze.
dem mennisken ist hie verlâzen,
daz er sînem scephære
wider antwurte die sêle.
wil der menniske sih selben niht erkennen,
sô muoz diu helle brennen
die sêle iemer dar inne.
daz sint allez mennisken sinne.
war ist dîn wîlsælde dâ komen?
diu ist wærlîchen gar verkorn.
nû sprichestû, iz sul sîn;
nû antwurt ouh dû der rede mîn.>
duo sprach der althêrre:
< sun, dû hâst scône lêre.
dîn rede ist genuoch suoze,
doh si hie ze mir luzzel buoze.
si nemac dir nehain frum sîn:
ih gevalske gar die rede dîn.
jâ hôrt ih dih jehen ê,
daz elliu dise werlt stê
under aim orthaben.
kint, nû solt dû mir sagen,
ob dîn orthabe ist reht unde guot:
daz dehain menniske dem andern iht ubeles getuot,
daz solt er bewarn,
daz iemen den andern mähte erslahen,
noh an nihte mähte misseschehen.
waz guotes mähte ih von ime jehen?
waz orthaben ist er denne,
sô er die ubele muoz verhengen?
hêt ih under mir ainen chneht,
der mir dienestes wære gereht,
swaz ih in tuon hiezze,
wi getorst er daz verlâzzen?
dû sagest, redespâhe,
diu werlt hab ain scephâre:
hât er die werlt gescaffen,
sô solt er si ouh machen,
daz diu liute wæren gelîch,
alle ebenrîch.
etelîcher hât armuot,
sô ist der ubel, sô ist der guot;
ir iegelîch ziuhet sîn lîp
alsô im diu wîlsælde gît.
du newellest ain ander rede hân,
diu wîlsælde mac noh wol ganz bestân.>
duo sprach nicêtâ:
< daz besceide ih dir nû sâ.
got der ist scephære
himeles unde erde,
und aldaz daz bevangen hât,
nihtes niht ân in nestât.
wi erz aver habe besceiden,
daz wil ih dir hie zestete zeigen.
elliu mennisken kint
in ainer frîhait sint.
er hât in lâzen ain selpkure:
ainer nimet sih mit guote vure,
grîfet zu maniger guote
mit hercen und mit muote,
hât got vor ougen,
rekennet sîne tougen,
frowet sih guoter dinge,
der hât die besten sinne,
want der scephær reht rihtære ist,
den behaltet er in sîner mitewist,
der wirt den engelen gelîch,
frowet sih iemer êweclîch.
ain ander dar engegene
flîzet sih aver der ubele,
wi er unchûsclîchen gelebe,
wi er ubermuote gephlege,
wie er den reslahe,
wi er dem beneme sîne habe,
wie er den verrâte,
frowet sih ubeltæte,
uobet ze allen stunden
houbethafte sunde.
wir haben under uns wâre wîssagen,
die luken muozen wir ouh haben;
under den haiden sint rehte philosophî,
die luken sint ouh dâ bî;
under die wâren gotes boten
sint trugenâre komen,
under die gotes lêrære
die luken trugenære.
in der toufe hêre
sint gelîhsnâre.
ainer wil die luge behaben,
der ander wil an der wârhaite bestân.
nû tuo dû, vater, sam ain wîse man,
der di underschidunge wol kunne verstân:
wel dir daz peste tail,
gewin dir wider dîn hail,
île an den rehten wek,
mache dir bruke unde stek:
so nâhet dir daz gotes rîche.
dâ frowest dû dih iemer êwechlîche.
der rede wil ih ze dir urloup hân.>
vil scône neic er dem altman.
aquilâ dar vur gie,
die rede er alsus an vie:
< vater>, sprach er,< newær iz dir niht swære,
ih berihte dih der wîlsælde.>
duo sprach der althêrre:
< ih pin gevarn verre,
sô mir nie nehaîn man
niht bezzers der von kunde gesagen,
wan alsô ih an den buochen gelesen hân,
daz diu wîlsælde ie muoz ergân.
maht aver dû mit dînen sinnen
mih in aine bezzer rede bringen,
unt ist daz ih die warhait erkenne,
sô volge ih dir denne.>
< vater>, sprach er,< dû solt mîn rede rehte vernemen.
daz ist dikke an der erde geschehen,
daz zwêne rîche kunige
lebeten samt ubele,
daz si gerne ainander scanten
mit roube unt mit brante.
ze jungest samenten si sich mit menige,
si kômen ainander engegene,
si vâhten ir volcwîc:
da verlôs manic man den lîp,
dâ wurden lîhte zehen tûsent erslagen,
wie maht daz ain wîle getragen,
daz si in ainer wîle wurden geborn,
und in ainer wîle doch den lîp hânt verlorn?
nû mîn vil lieber hêrre,
nû vernim ouh mêre:
wâ ist ain offen urvar,
daz liut samenet sih dar,
dar komt maniger slahte wîp unt man
und muozzen an ein schef gân,
die wîten gesament sint:
sô hevet sih ain ungemacher wint,
unde ertrinket aldaz dar inne ist.
hêrre, sô wol sô dû gelêret pist,
daz dû daz niene wil verstên,
wie daz von aîner wîle mähte geschehen,
wie si in ainer wîle mähten geborn werden,
und iedoch in ainer wîle muozen sant ersterben.
getorst ih dih es ermanen,
ih nahte dir manigiu dinch sagen,
diu dîner wîlsælde
alle widerwärtic wæren.
und woltes dû mirs denne jehen,
so nemahtes dû mit der wârhaite dar wider niht gereden.>
duo sprach der altman:
< liebe, ih kan dirz allez paz gesagen,
denne dû iz selbe kunnest verstên:
diu wîlsælde muoz ie regên.
dû bist noh ain jungez kint,
der wîle vier und zwênzich sint
under tage unde under naht.
ir iegelîch hât ir chraft,
ir newirt minre noh mêre,
si neverwandelent sich nie mêre,
si sint alle gelîch lanch.
sun, nim in dînen gedanch:
wi mahte menniske von sînen listen
ir lauf dar under gefristen?
daz bewârt dir pytâgoras:
diu wîle diu vor tûsent jâren was,
wil dû dar nâh arbaiten,
ienoh hiute vindestû sie geraite.
zewâre sagen ih dir daz:
hêtestû ain tail geflizzen baz,
so wære dir astronomia in kunde.
dû sprichest ouh, daz alt und junge
ze aim volcwîge sîn komen.
nû lâ zehenzech tûsent den lîp haben verlorn:
swelher ie dâ tôt lac,
daz was sîn wîle und sîn tac;
er nemahtes niht uber werden,
swelhes tôdes er solt ersterben.
er retrinke oder werde reslagen,
diu wîle muoz in dar tragen,
alsô iz dar inne gestê.
daz maisterent allez septem planêtê,
die die himele rihtent
und die wîle tihtent,
und ir iegelîh bisunder
walzet allumbe
unde muoz ir zît durh gân.
da nekanst dû mir niht von gesagen.
in den puochen pin ih gezogen:
zewâr diu wîlsælde muoz ie dem mennisken komen,
swaz im der von solt geskehen.
kint, wil dû iht anders mit mir reden?>
der junge sah den alten an,
er sprach:< wie ob ih dih erman
ettelîcher dinge,
ist iz mit dîner minne,
daz dû der wîlsælde ab gêst,
dâ dû hiute sô vaste an stêst?>
do sprach der althêrre:
< die rede hôr ih gerne.>
< unser althêrren
flizzen sih hie vor verre,
daz si ettelîh wunder vur brêhten,
dâ man ir iemer bî gedêhte;
philosophi gwisse vunden
wîle unde stunde,
duo der hêrre pytagoras
in di hôhe der himele maz,
daz wâren grôze sinne,
sô menniske niht bezzers mahte vinden.
si wâren alle wîse genuoch:
der aver den wîstuom truoch,
daz himel und erde gescaffen wart,
und alle di werlt in sînem tenre beslozzen hât,
den di engel lobent in dem himele,
und elliu sîn gescaft hie nidere
vurhtet unt êret;
unde die er selbe denne hât gelêret,
unt in eroffenet hât sîne tougen,
dem sculn wir mêr glouben:
ir lêre sculn wir vesten unde tragen,
von der wîlsælde wil ih noh rede haben.
dannen dû êrst begundest reden,
dannen wil ih dir gerne ain ende geben.
vater, wil dû mir sagen:
mac ain wîp zwuo burde insamt tragen?
hâstû daz iender gelesen?
mac si zwaier kinde insamt genesen?>
duo sprach der alte man:
< siben burde mac si tragen:
dâ vur nemac si niht komen,
oder uns habent dai buoch gelogen.>
der junge sprach dô:
< der rede pin ih frô,
daz dû mir selhe gihest,
daz diu wârhait dâ ist.
sô denne daz wîp
gêt unze an ir zît,
so gewinnet si zwai kindelîn,
iz pruoder oder swester sîn.
der aine wirt ain guot man,
dem liute liep unt lobesam,
der ander wirt ain scâchære oder ain diep:
daz enist doh der wîle scult niet.
der durh maintât wirt erhangen,
daz ist durh sîn ubel ergangen;
sô wirt der ander kûske unt raine.
vater, wie wil dû nû ertailen,
daz daz von der wîle si komen,
und doch in ainer wîle sîn geborn?
wil dûs mînen rât hân,
der rede maht dû wol abe gân.
dû hâst den unrehten wech begriffen,
mit dînem glouben pistu beswichen.>
duo sprach der altman:
< der rede ih wol geantwurten chan.
scol ain wîp zwaier kinde genesen,
dâ muoz wîle under wesen.
sô si aines kindes enpristet,
wie ob diu wîle gar erlisket,
ê daz ander werde geborn.
iz mac vil lihte sô komen,
daz sih diu wîle verwandelen mach
bidaz dir daz ouge gît den widerslach.
die rede sculn wir dâ lâzen.
die di himele hie vor mâzen,
die wâren wîse philosophî:
ih enwaiz ob nû iemen lebendich sî,
der von sînem sinne
sô getânes iht vur bringe,
sô si uns an habent prâht.
dû hâst dih es unrehte bedâht,
daz dû diu buoch wil widerreden:
du nekanst der rede nehain ende geben.>
duo sprach der junge:
< owî vater, wi wol ih dir gunde,
woldes dû die ainvalde gehaben,
unde gelouptest an ain wâren wîssagen:
wîle unde stunde
walzent allumbe,
si megen uns lîhte entrinnen;
woltest dû dîner sêle gewinnen
ain êwige haimuot,
diu dir wære nuzze und guot,
erweltest dir daz beste,
gewunnest dir ain gruntfeste,
diu dir niemer mähte entwîchen,
sô tætestû wîslîchen.>
duo sprach der altman -
mit fiurunden ougen sah er in an -:
< wie mähte ih von mînen sinnen
mir daz beste tail gewinnen?
hâstû ain muot,
der dunchet mih niht guot;
sam dunket dich lîhte der mîn:
daz muoz uber elliu mennisken sîn.
diu werlt ienoh hiute stât
sô si von allerêrste wart.
si newirt niemer wirs noh paz,
wan sô si ze allerêrste was.
dâ muoz der menniske inne leben:
swaz im diu wîlsælde wil geben,
des nemach er nîemer uber werden
in telern noh in pergen
mit dehainer slahte were.
fliuht er ûf daz mere,
ist iz ie diu bescherunge,
so retrenket in diu unde.
diu wîlsælde muoz ie uber in regân;
daz wil ih noh bewæren,> sprach der altman.
ûf stuont duo clêmens,
den maister bat er urloubes,
daz er rede muose hân.
er kêrte sih zuo dem alten man,
er sprach:< vater, newære iz dir niht swære,
ih wolte dih gerne ain luzzel frâgen.>
< zewâre>, sprach er,< sun,
daz maht dû vil wol tuon.
erkennest aver dû under den haiden
ir maniger gote dehainen?>
< der erkenne ih>, sprach er,< manige.
dannen ih dir genuoch hân ze sagene.>
clêmens sprach:< gescah dir daz noh ie,
daz dû dîn oppfer bræhtest vur sie?>
duo sprach der alte man:
< daz hân ih dikke getân,
swâ iz diu wîlsælde versûmet hât.
wirt mîn iemer mêr dehain rât,
ih ervullez vil gerne,
ih getrûwe in vil verre.>
duo sprach clêmens:
< harte wunderet mih des,
daz dû vur dîne gote gienge
unde vor in nider fiele.
dîn oppfer bræht dû in ir hûs:
wergot, wie schiede dû dar ûz?
tâten si dir iht genâden?
getar ih dih des gefrâgen?>
< ettewenne>, sprach der altman,
< hânt si ubel ze mir getân,
ettewenne wol,
alsô iz ie denne kom.
uns gebiutet unser ê,
daz wir opfern lûnê
beidiu ol unde wîn:
dar umbe wil si uns di naht vor sîn. -
ad templum martis,
der ist ain grôzer got vil gewis,
dem opfern wir skilte unt swert,
grôzer êren ist er wert:
swen er wil bewaren,
dem nemac menniske niemer gescaden.
mercûrîus der mære
der ist ain got seltsæne:
er wil, daz in die chaufliute
vor andern goten triuten. -
jôvî dem hêrren
dem gezimt grôz êre:
dem oppfern wir zewâre
mit bogen unt mit strâlen.
læt er sînen zorn vur gân,
niht lemtiges mac dâ vor bestân. -
vênerî der frowen,
der suln wir aller êren wol getrûwen.
der oppfern wir pluomen unt vingerlîn;
in ir hulden wil ih gerne sîn.
unser dinch verre an ir gnâden stât:
si gebiutet uns umbe die hîrât. -
saturnô dem wilden
oppfern wir mit kochsilber.
alle gote nemegen uns niht bewaren,
wil er aine uns scaden.
der hêrre wil, daz im mit golde
opfern sîne holden.
dar umbe gît er uns sunnen
und maniger slahte wunne.
der ander gote der ist vil,
der ih nû nennen niene wil,
die wir ze rôme emphangen hân.
in aimme jâre nemahte ih dir ir tugent niht gesagen.>
duo sprach clêmens der jungelinch:
< dizze sint wunderlîchiu dinch.
ûzer dîn selbes munde
sô uberrede ih dich hie zestunde
dîner wunderlîcher site.
waz erwurve dû der mite,
daz dû vur dîne gote gienge
und vor in nider viele?
wes mahten dîh dîne gote geweren,
sô dir diu wîlsælde scol gescehen?
diu wîlsælde muoz liegen,
oder di gote triegen.
muotest dû ihtes dâz in,
daz muoz wider di wîlsælde sîn;
wil dû aver die wîlsælde gehaben,
sô muostû die gote lâzen varn.
in iewederen taile bistu betrogen:
nu nemaht du newederhalp volkomen.>
do geswîget der althêrre,
erne antwurte im niht mêre,
vor zorne wolt er dane gân:
do behabet in sante pêter der hailige man;
er sprach:< nû scône dîner wizze.
ain wîle scoltû sizzen,
nehabe nehain ungebære:
ih verende dir umbe die wîlsælde.>
duo sprach der alte man:
< der rede wolt ih gern ain ende hân.
doh enmac ih niht frô sîn:
mir hât geswichen der sin mîn,
daz ih sol sîn uberwunden
von ainem kinde sus tumben.
ih enmege mih des erhaln,
ih enwil mih niemer mêr wol gehaben.>
duo sprach sancte pêter der heilige man:
< ih wil dir wærlîchen sagen:
swer sich an die wîlsælde verlât.
daz im dikke missegât,
und wil dirz hie zestete bewæren>,
sprach der bote mære.
< liebe, nû tuo alsô ih dih lêre:
wel dir der aller besten maistere zwêne,
die nû sîn in allem rîche,
und nim den ainen tougenlîche
in dîne geswâshait,
und sprich, dir sî sô grôz herzelait
in der wîle geschehen,
daz dû gerne verwandeltest dîn leben,
dir sî der lîp unmære.
frâge in, ob iz der wîle scult wære:
dû welles sîn gerne dâ ze im ain ende haben.
sô haizet er im sîn buoch vur tragen,
er zaiget dir vil manigen wunderlîchen sternen,
und machet dir einen vil grôzzen werren.
er laitet dir den sternen hin und her,
sîn houbet daz weget er,
er sprichet, daz diu wîle wære
in sô grôzzen unsælden,
daz si menniske niemer mähte getragen:
mit rehte muosestû lait haben.
liebe, nû ist daz getân:
nû lâ den sînen wec gân!
sâ bihanden
sô frâge aver den andern
mit frôlîchem antluzze:
sprich, dir wære diu selbe wîle sô nuzze,
dir gescæhe in dirre werlte nie sô liebe.
sô haizzet er im vil skiere
sîn buoh dar bringen,
sô zeiget er dir dar inne
die sternen alsô wunderlîch,
vil tiure vermizzet er sich,
daz diu wîle wære
in sô grôzen sælden,
daz si mennisken niemer gebære dehain scaden:
von rehte muosestû froude danne haben.
sô hânt dir di maister baide gelogen,
sô hât dih diu wîlsælde betrogen.>
duo sprach der altman:
< pêter nû muoz ih dir durh nôt sagen,
waz mir von der wîlsælde ist bekomen.
sî ouh ih iemer ze allen êren verkorn,
nû was ih doh ze rôme ain rîche man:
ih nam ain wîp diu mir wol gezam.
vil skiere gewan ih dâ bî
êrlîcher sune drî,
zwêne sant ih zu athênas.
vil unlange stuont daz,
unz ih di muoter vant riwege,
an die brust bliwende,
wainunde und clagende,
michel nôt habende,
si rief ze allen zîten sus:
« lieber sun faustînus! lieber sun faustus! »
diu muoter vuor nâh den kinden in daz lant.
ih nefraiscte noh envant,
war ir dehainez ie bekôme:
ze lîbe oder ze tôde.
mînem jungesten sun
gab ih allen mînen rîhtuom,
ih vuor nâh wîbe und nâh kinden:
ih nemaht ir nehainez niemer mêr vinden.
alsô var ih noh, daz ist wâr,
mêr denne vierzehen jâr,
daz ih den liuten kochete unde buoch,
den wite ih hie vaile truoch,
die kurn ih tägelîchen zôch:
pêter, geloubest dû an di wîlsælde noch?>
diu kint erhôrten daz,
daz der hêrre ir vater was,
si wolten sih im eroffenet haben:
daz verbôt in der heilige man;
er hiez si wesen stille,
unz iz wurde sîn wille.
duo sprach der hailige man:
< nû sage mir dînes jungisten sunes namen!>
duo sprach der althêrre:
< den sage ih dir vil gerne,
want in der werlt nie nehain man
lieber kint im gewan,
âlsô lange iz diu wîle dolte,
daz ih si haben scolte.
der eltiste hiez faustînus,
der dar nâh hiez faustus,
clêmens mîn jungister sun hiez,
dem ih allez mîn erbe liez.>
duo antwurte im sus
der heilige apostolus:
< nû ob daz sô mach komen,
daz ih dir zeige dîne êkonen
mit dînen drin sun,
waz wil dû denne umbe die wîlsælde tuon?
vil kûske und vil raine
ân alle bôse maile.>
duo sprach der alte:
< pêter, tuo die rede behalten.
alsô vil mag ih kint oder wîp iemer mêr gesehen,
sam ûzerhalp der wîlsælde iemer iht mac gescehen.>
duo antwurte im sus
der hailige apostolus:
< wil dû an ain wâren got gelauben haben?
der wîlsælde widersagen?
ih antwurte dir hie zestet dîn wîp,
der dû gedarbet hâst manige zît.>
duo sprach der altman:
< ih wil der wîlsælde widersagen,
maht dû daz getuon,
daz ih ersehe dehain mînen sun;
mahte ih denne daz wîp gesehen,
pêter, sô wolt ih dir der wârhaite jehen.>
der wâre gotes wîgant,
er nam die frowen bî der hant,
sînen jungisten sun clêmentem
den hiez er aller êrist vur gên.
sancte pêter inalmitten duo gestuont,
dem liute tet er offenlîche kunt:
den hêrren den si armen sæhen,
wie grôz rihtær er dâ ze rôme wære.
er eroffente elliu sîniu dinc
umbe wîp und umbe kint,
er sagete von allen ir nôten,
die si erliten hêten.
duo sprach der hailige apostolus:
< hie ist faustînus unde faustus!>
diu kint hiez er dar vur gân.
do erblaichete der alte man,
er begunde nider sîgen,
des lebenes gezwîvelen,
des âtmen im zeran.
duo segent in der hailige man,
er hiez in gesunt ûf rihten,
er kom wider ze sînen chreften.
ê was er verwandelôt,
daz in genuoge wânden tôt,
sîn lîp was im swære,
sam er in ainem swæren troume læge.
alsô im sancte pêter zuo sprach,
wîe frôlîche er allenthalben sîn sach
an wîbe unde an kinden
und an andern den gesinden!
zesamene si duo giengen,
ainander si enphiengen
mit sô getâner wunne
die mennisken zunge
niemer gesagen nemach.
daz was der frôlîcheste tach
den si ie dâ vor gewunnen:
des wolt in got gunnen.
duo si in aller grôzzisten frouden wâren
und des gelouben verjâhen,
die christenhait an giengen
und die toufe enphiengen,
symôni dem gaukelære
was ir froude vil swære.
er nam sîner jungere zwêne,
er sante si dar bêde:
ainer hiez âgon,
der ander anûbîon.
die kômen zu dem alten faustinjânô,
si sprâchen zuo im dô:
< corneljus ist von rôme komen,
er hât dîn froude wol vernomen,
wie dir dîn dinch komen ist,
nû lobet er verre den hailigen christ,
er sprichet dich gerne hie bî -
und verhil iz dîne sune alle drî.>
duo sprach der althêrre:
< daz laist ih allez gerne.>
vil tougenlîchen îlter dô,
er sprach zu dem hailigen apostolô:
< maister, dû solt mir urloup geben,
ih wolte gerne ainen mînen friunt sehen:
corneljus ist chomen in daz lant
unt hât mir sînen poten gesant:
mih engirre sîn des lîbes unchraft,
ih kome dir noh her wider vor naht.>
duo sprach der heilige man:
< wie wol ih dir sîn gan!
guoten friunt alten
sol man wol behalten.
nû var daz dîn got phlege
und enkêre niender ûz dem wege,
sunder dû dih versinnest unde verstâst,
waz dû an gegangen hâst.>
alsô der althêrre dar kom,
wol enphiench in symon,
er wânde allez zewâre,
daz iz corneljus wære.
er bat in zuo im sizzen,
er verwandelôt im sîn antluzze.
duo si duo geredeten
aldaz si wolten,
der gaukelære urloup nam,
frô schiet der hêrre dan.
alsô was er betrogen.
du er haim under die sîne kom,
unde er an sîne stat gesaz,
alsô er dâ vor gewon was,
diu frowe in an saeh,
vil zornlîchen si im zuo sprach:
< disses gesideles ih dir niene gan,
jâ hân ih ain vil lieben man.
wi getarstu zu mir gesizzen?
dû phlegest unwizze,
want ih unchûske nie niht gephlac.
vil schiere rûme dû die stât!
alle die duo jâhen,
die symônem ie gesâhen,
daz er wære
symon der gaukelære.
unt swer aver symônem ie gesah,
daz der vur wâr jah,
daz er wære
faustinjânus der rômære.>
duo sprach sancte pêter der hailige man:
< iz ist wærlîchen, frowe, dîn man,
du erkenne in an der stimme!
ih pin wol worden innen:
er was ze dem koukelære komen,
er hât im sîn antluzze genomen;
daz er wânde daz corneljus wære,
daz was symon der goukelære.
mahter iz gefuogen,
er wolte unser froude gerne betruoben.>
diu kint erhôrten daz,
wie der vater betrogen was:
si fielen ihr maister ze fuozen,
si bâten in, daz si geniezen muosen,
daz er ouh des gedæhte,
wie er si zesamene bræhte:
wainende unde chlagende,
michel nôt habende.
ûf stuont der heilige man,
er hiez den althêrren dar vur gân,
daz crûce er uber in tet:
gesunt wart er an der stet,
daz antluzze verwandelte sih widere.
er wîset in an sîn alt gesidele,
er gab in der frowen bî der hant.
duo lobeten den hailant
alle die dâ wâren,
wande si diu grôzen zaichen sâhen.
faustinjânum und sîn wîp
di dûhte duo michel zît,
daz si ir maister ladeten,
von dem si habeten
froude unde êre.
si bâten den hêrren,
daz er vuore ze rôme.
der gotes bote frône,
er gewerte si dô:
des wurden si allesamt vil frô.
si vuoren ze rôme in die stat,
allez sîn erbe er im gap,
si lebeten gaistlîche,
claudîus richte daz rîche.
symon der koukelære wart des gewar.
vil schiere huob er sih nâh in dar,
er gehaimlîchte sih dem kunige.
iz ergie in sît baiden ubele.
sancte pêter huop die gotes lêre:
daz zurnde der kaiser sêre.
vil manigen er gelêrte,
daz er sich ze gote kêrte;
die tôten hiez er ûf stên,
die miselsuht ab gên.
die dâ lagen an der vergihte,
mit gewalt er si ûf rihte.
die liute wurden sancte pêteres gewar:
alsô verre sô sîn scate bar,
die wurden alle an der stunt
von allem ir siechtuom gesunt.
symon der gotes widerwarte,
sancte pêtern muot er dikke harte.
den hêrren er dikke an louc,
den kunic er ofte betrouc,
er flouch ingegen dem himele,
er verwandelte sîn pilede
unt lie daz den kunic sehen.
daz liut begunde im allez jehen,
daz si nie gesæhen
nehainen got sô mæren,
der in sô wol geviele.
daz verwandelte got selbe schiere.
do der hêrre faustinjânus verschiet,
symon der gaukelære geriet
dem kaiser claudîô,
daz er dem hailigen apostolô
verbute ze rôme die stat,
want er im nie holt wart.
daz zurnden rômære,
daz der kaiser dem gaukelære
gevolget alsô verre.
in war an im ouh mêre:
er behuorte in diu wîp.
si rieten im an den lîp.
daz rîche hêt er vur wâr
rehte driuzehen jâr
und ehte mânode mêre:
mit aiter vergâben si dem hêrren.
daz buoch kundet uns mêre:
daz rîche besaz duo nêre;
der was der aller wirste man
der von muoter in dise werlt ie bekom.
rôme hiez er ze ainen stunden
zwelfen enden zunden:
daz dûht in ain scône spil.
er hiez rîter wâfen vil,
er hiez si mitten in daz fiur gân,
si muosen alle ainander slahen.
ir wîze wâren herte
von fiure unt von swerte.
der kunic sprach, er wolte sehen mære,
wie den chuonen trojanæren wære,
duo siu die chriechen kolten
mit fiure unt mit swerten.
swelher ûz dem fiure entran,
den hiez er vur die hunde slahen.
duo flîzte sih der kunic nêre,
waz er mêr unt mêre
ubeles gefrumete,
daz man iemer von im sagete.
aines tages iz gescach -
vil manic furste vor im saz -:
er hiez in allen gâhen,
sîne muoter vor in allen vâhen,
er hiez ir den pûch ûf snîden:
er sprah, er wolte sehen ân zwîvel,
wier in ir wambe læge,
daz wâren seltsæniu mære.
nû vernemet mêre
von dem ubelen kunige nêre:
er hiez im gewinnen drâte
wîse arzâte,
er sprah, er newoltes nehain rât haben,
er wolte selbe kint tragen.
er gebôt in, daz si sich es niemer geloupten:
er hieze siu marteren unt houpten,
sine machten in swanger,
mit kinde bevangen.
duo antwurt im lîse
ain arzât vil wîse:
< hêrre, wir laisten dîn gebot;
wir furhten aver, dû habest ettelîche nôt.
dû muost arbait toln:
wie sol iemer kint von dir komen?>
duo sprach nêre,
der grimmige hêrre:
< geskihet mir dehain nôt,
daz ist iwer aller tôt:
in dem fiure brinnet ir ze tôde,
dâ mit haiz ih iu des allen lônen.>
die arzâte hêten manigen angestlîchen gedanch:
vil wunderlîchiu tranch
die arzât under in erdâhten,
vur den kunic si siu brâhten.
der kunic von in diu tranch nam:
in im wahsen began
wider der manne natûre
ain wurm ungehûre.
alsô daz zît kom,
daz er ze kemenâten solte gân,
er gebôt sîne wirtscaft
siben tage unt siben naht.
alsô der kunic uber den tisk gesaz,
durh sînen hals obene brast
ain chrote vil braitiu -
zewâre sagen ih iz iu.
die walhe sprungen ûf sâ,
si riefen alle< lâtâ rânâ.>
dannen gewan si den namen,
daz si hiute haizzet lâterân.
dar nâh stuont iz unlange,
unz sancte paulus wart gevangen,
man fuort in gebunden ze rôme.
sancte pêter der gotes bote frône
der enphienc in mit michelr liebe.
daz mære kom ze hove schiere.
symon der gaukelære
sprah zu dem kunige nêren:
< hie sint zwêne irrære,
daz ist mir vil swære.
suln si hie ze rôme bestân,
so nemaht dû mîn niht mêr hân;
ih vare hin ze himele.
du gesihest mih hie nidere
hinnen vur niemer mêre.>
duo zurnte der kunic nêre,
mit michelm grimme
hiez er im die hêrren gewinnen.
si wâren gotes holden,
erwinden si niene wolden,
si neforhten daz fiur noh den tôt,
noh dehain werltlîch nôt;
si giengen vur den kunich nêren.
er sprach zuo den hêrren:
< ir birt irrære,
daz ist mir vil swære.
ih hân mir erwelt ainen got,
der gît lîp unde tôt.
er tuot wunders vil:
swenne sô er wil,
sô ist er ûf dem himele
unt komt mir aver her widere.
er ist genædich unt guot.
er erkennet aller mennisken muot.
dar umbe gib ih iu frist drî tage,
zewâre ih iu daz sage:
newerdet ir im niht gehôrsam,
iwern lîp muozet ir baide verlorn hân.>
sancte pêter antwurt im dô:
< des wæren wir iemer mêr frô.
wurden wir an dem galgen erhangen,
sô wære unser wille wol ergangen.
wande der waltunde got
durh uns lait den swæren tôt.
selbe truoc er sînen galgen:
wir suln im gerne nâh volgen,
zu der marter suln wir gereht sîn.
nû haiz dû den got dîn
ze unser gesihte ze himele varn.
meger den gewalt vor uns haben,
haiz uns koln danne
swie sô dir gevalle.>
an dem dritten tage vil fruo
daz lantfolc zôch allenthalben zuo,
rîter unt frowen,
diu wunder wolten si gerne scowen,
der rômære ain vil michel scar.
symon der gaukelære kom ouh dar;
ûf ain irmensûl er staich,
daz lantfolch im allez naich.
die tievele vuorten in ûf zu den luften
mit michelen chreften.
sanct paulus viel zu der erde,
er bette in suozze unt werde,
sanct pêter stuont ûfwert;
ze der marter wâren si baide gereht.
mit herzen joh mit muote
maneten si got den guoten,
waz er sînen jungeren gehiez.
duo er siu vil trûrige liez:
swes si in sîme namen gebæten,
daz erz allez tæte;
daz er dem tievel iht verhancte,
daz er die christenhait gescante.
duo die hêrren gebetten,
alsô si wolten,
sanct pêter huop ûf sîne hant,
er bescainte mînes trehtînes gewalt,
er sprah:< ih gebiute iu tieveln swarzen
bi des almähtigen gotes warten,
in dem namen des hailigen christes,
daz ir in niht langer enfristet:
ir lât in wider nider vallen,
zeichen disem liut allem,
daz got rîchset aine
uber alle dise werlt gemaine,
uber erde unt uber mer
unt uber allez himelischez her.>
alsô sanct pêter daz crûce voltet,
die tievel fluhen sâ zestet,
den gaukelære si verliezen,
zu der erde si in stiezen,
er viel daz er aller zebrast.
wie trûrîc der kunic duo wart!
duo zurnte der kunic nêre,
er hiez die hêrren bêde
an der stete vâhen,
ainen hiez er an den galgen hâhen,
dem andern hiez er daz houbet abe slahen.
die himele wâren ûf getân:
duo kômen die engele frône,
si enphiengen ir crône,
die got sancte pêter gehiez,
duo er im den gewalt der zuo verliez,
daz von sînen worten
ensluzzen sih alle himeliske porten.
den gewalt habten si baide:
die christenhait suln si rihten unt ertailen,
von ir gewalte unt von ir genâden
muozen wir alle daz gotes rîche enphâhen.
nêro rihte daz rîche vur wâr
rehte driuzehen jâr,
ainlef mânode dar ubere.
sîn dinc ergienc im ubele:
nâh dirre marter hêre
begunder siechen sêre,
ze aller êrist von pôdagrâ -
sô stât gescriben dâ -,
dar nâh von der vergihte,
dar nâh von miselsuhte;
ze jungist begunder ze winnen.
er hiez im gewinnen
in sîne kemenâten
ûzer dem senâte
der hêristen rômære zehenzich unde drî.
ih sage iu wærlîche dâ bî:
ir houbet hiez er in abe slahen,
daz swert hiez er im dar tragen,
er sprah:< nâh mînem tôde
frowet sih elliu diu stat ze rôme:
zewâre si begrabent mih morgen niht ainen,
ir iegelîch muoz sînen friunt clagen unde wainen.>
alsô er daz wort volsprach,
daz swert er in sich stach.
in dem selbem zît
huob sih ze rôme michel strît:
die liute wolten in ûz tragen,
bi den fuozen zôh man in in den burcgraben.
die tievel kômen dar
mit ainer micheln scar
in swarzer vogele pilede.
in ainem michelem genibele
nâmen si die sêle.
die helle bûwet si iemer mêre.
der lîchnâme was unraine,
die wolfe frâzen sîn gebaine.
daz buoch kundet uns sus:
daz rîche besaz duo tarquînîus;
der was der ubermuotigeste man
der ie von muoter in dise werlt bekom.
ain furste was bi den zîten ze triere,
der gewan michel liebe
ze tarquînîô dem kunige.
iz ergienc in baiden ubele.
er was ain rîter vil gemait,
trierære tâten im sô grôziu lait,
daz der helt vil guot
ainen fursten dâ ze triere ersluoch,
der hiez conlatînus.
duo muoser lâzen daz hûs
er vazte sih scône
in die stat ze rôme.
rômære emphiengen wol den hêrren
mit vil grôzen êren.
swar si riten ûf diu lant,
dâ diente in ie der helt palt,
unz er mit sînem swerte
alsô grôzen ruom beherte,
daz si den ellenthaften man
ze grôzen êren wolten hân,
und daz in die snellen
erwelten in selben ze gesellen.
in dem senâte
kômen die hêrren des ze râte:
swâ man dehain vrumechait wolte tuon,
dâ vorderte man ie disen hêrren zuo.
duo gevuoct iz sih alsus,
daz im gebôt der senâtus,
daz er aine frowen von rôme næme,
diu sîner edelkait wol gezæme.
ainer frowen er duo bat:
wie schiere man im sie gap!
diu hiez lucrêtîâ:
si stât in ovîdîô gescriben dâ.
dô wart im daz wîp
rehte alsô der lîp.
duo minnet ouh in diu frowe
mit aller slahte triwen;
mit zuhten unt mit guote,
mit aller deumuote
minnete si den helt palt.
si hêten grôzer wunne gewalt.
vil dîkke saget man dem hêrren ze mære,
daz ze biterne wære
guoter knehte alsô vil
manic rîterlîch spil,
vil manic hovesc frowe.
swer di gerne wolte scowen,
der sîn selbe wert wære,
waz er guoter tugende dâ ersæhe!
ze aller jungest nam erz im ze ainer emzechait,
daz er dikke ze biterne rait,
daz iz im harte begunde lieben.
daz fraiscten di hêrren von triere,
daz er dâ haimlîch was.
trierære gâben ir scaz,
daz man in dâ scolte haben erslagen.
wie kûme er dannen entran!
in wîbes gewæte,
daz er an legete,
muoser ûzer der stat entrinnen,
in nerten guote gesinden.
duo der helt vil balt
flôh ze rôme in die stat,
duo claget er den althêrren,
wi iz im ergangen wære.
si lûten ir scellen:
duo samenten sih die snellen,
si sprâchen alle dar zuo,
wi iz piternære ie getorsten tuon?
si redeten, daz iz grôz laster wære,
daz iz ie dehaimme rômære gescæhe.
die burc si besâzen.
rômære sih vermâzen,
diu burc muose brinnen;
si newolten nehainer slahte gedinge
wan guot unde lîp.
rômære huoben dar zuo den strît.
piternære wâren ouh guote cnehte,
si sprâchen, von ir altem rehte
wolten si niemer getriben werden:
si solten allesamt ê sterben.
vil schiere gerehte sih männeclîch:
mit stahel besluzzen si sich,
si wurfen ûf diu burgetor,
jâ vunden si dâ vor
di aller besten wîgande
die in allem lande
gewuohsen ie mêre.
rômære beherten ie wol ir êre
in manigem grôzzem volcwîge.
rômære habeten iz ze nîde,
daz piternære guote cnehte wâren
unde si siu ingegen in ûfreht sâhen
mit maniger liehten scar,
mit manigem helde wol gar,
so iz guoten chnehten wol gezam.
dâ wart ein sturm vreissam.
conlatînus nam rômâre vanen,
er chêrte an den burchgraben.
helede die jungen,
vil vaste si her ûz trungen.
dâ flouc gêr wider gêr,
dâ wart vil manic helt verhsêr,
manic swertdegen junc
lac dâ tôt unde wunt.
dâ wart vil manic helm scart,
unze si diu vinster naht
muose dannen scheiden.
den scaden tailten si gemeine.
aines tages kom iz sô:
rômære wurden vil vrô;
an den stunden
reden si begunden
von vil guoten knehten,
di in dem rîche wol getorsten vehten.
sumelîche begunden si aber schelten,
die ir zagehait muosen engelten.
an den selben stunden
redeten si von scônen rossen und von guoten hunden,
si redeten von vederspil,
von ander kurzewîle vil,
si redeten von scônen frowen,
daz si die gerne wolten scowen,
an den niene wære
nehainer slahte wandelbære.
duo sprach der rômære ettelîcher:
< sô muozze mir got geswîchen!
swi ih von mînem wîbe wurde gescaîden,
ih enwolte si niemer geclagen noh gewainen.>
duo sprach aver ettelîcher:
< sam mir got der rîche!
ih hân ain frumec wîp,
si ist mir alsô der lîp,
si ist piderbe unde guot,
frô machet si dikke mînen muot.>
duo sprach der ellende man,
der von triere dar kom:
< sam mir mîn lîp!
ih hân daz aller frumigiste wîp
die der ie dehain man
ûf rômisker erde gewan.>
duo sprah der kunic hêre:
< du vermizzest dih alzoges ze verre.
und ubersprichest dih in allem zît
jâ nescoltestû dîn wîp
vor mir sô harte niht loben.
mîniu ist baz geborn.
unde ist ouh vil baz getân:
daz erziuge ih mit manigem frumen man.>
duo sprach der rekke:
< nû hôrt ih sagen dikke,
daz man dem rîche
pillîche solt entwîchen.
wærestû aver niht alles rîches hêrre,
so beredet ih iz noh vil verre.>
< waz wil dû des mêre?>
sprah der kunic hêre,
< mîn wette ih dir biute
vor allem disem liute:
ist diu dîn paz getân danne diu mîn,
so genâde mir mîn trehtîn.
pringest dû sîn die wârhait,
sô enist iz mir niht lait,
noh gezurnez niemer mêre.>
daz verwetten si duo bêde.
helede alsô vermezzen,
von dem gesezze
riten si zwêne;
si newolten niemen mit in mêre.
si kômen ze rôme in di stat
ettewaz vor mitter naht;
der trierære pôzzet an sîn tor,
man frâgete, wer dâ wære vor.
duo man sîne stimme vernam,
schiere wart im ûf getân.
der frowen kom ze mære,
daz der wirt komen wære.
ûzer dem pette si spranc,
duo lief si des hoves lanc:
< willekomen sîstû, lieber hêrre!
jâ vorht ih dîn vil sêre.
sam mir got der rîche!
dû hâst getân vil frumeclîche,
daz dû her zu mir komen pist.
elliu mîn angest nû von mir ist.>
duo sprah der hêrre:
< frowe, waz wil dû daz mîn werde?
ih enaz hiute bi disem tage niet.>
< entriwen>, sprah si,< hêrre, daz ist mir liep.
sô lâzze mih got leben!
wir suln dir genuoc geben.>
si hiez ir tiske rihten,
si diente dâ mit michelen zuhten:
si scancte in diu goltfaz den wîn,
si bat den gast frô sîn.
alsô diu frowe ain trinken vur truoc,
der wirt den kopf ûf huop,
den wîn er ir under diu ougen gôz,
daz trinken an ir gewæte flôz.
si stuont, naic im gezogenlîche.
duo ersmielte der cunic rîche.
diu frowe îlte drâte
wider in ir kemenâten,
si zierte sih mit micheln flîze
in ander wât wîze.
si schancte dem wirte den wîn,
si bat den gast frô sîn,
si enphie im daz goltfaz;
daz tet diu frowe umbe daz,
daz der wirt frô wære
unde des gastes mit êren phlæge.
alsô die tiske wurden erhaben
und si ze bette solten gân,
diu frowe newolte den gast nie verlâzen,
unz er an daz bette kom slâfen.
si stuont, neic im gezogenlîche;
duo sprach der kunic rîche:
< nû lône dir got, frowe!
man mac dir aller êren wol getrûwen:
dîne site sint guot.
dû hâst aller tugende genuoc.>
alsô si ervulten den rât
der under in gelobet wart,
duo in diu ander naht kom,
duo îlten si zu des cuniges hove.
der cuniginne kom ze mære,
daz der kunic komen wære.
< des muoz er>, sprach si,< haben undanch! -
der tac was noh hiute sô lanch -
daz er hât gemachet,
daz ih alsô unsamfte bin erwachet.>
diu frowe lac stille,
si newolte durh sînen willen
nie von dem bette komen.
der gast hête die rede wol vernomen.
der kunic an daz bette zu ir gesaz:
< frowe>, sprah er,< wie clagest dû daz?
wir birn gevaren verre
und æzen noh gerne.>
< woltestû iz hêrre>, sprah si,< bedenken:
ih enpin weder truhsæze noh schenke,
kamerâre noh koch
uber allen dîsen hof.
ih enwaiz waz dû mir wîzest:
ih enruoch ob dû iemer ihtes enbîzest.>
die helede alsô vermezzen
riten wider zu dem gesezze.
du di vursten den kunic ersâhen,
si begunden in alle frâgen,
wer daz wette hête gewunnen.
< ih wil im der êren wol gunnen>,
sprah der kunic rîche.
< ih sage iu, hêrren, wærlîche,
daz ih ê noh sît
nie gesach aîn sô frumic wîp
an allen ir gebæren:
si zæme wol ze ainer kuniginne allen rômæren.>
aines tages gevuoctez sih sô,
daz der kunic wart vil frô:
rômære hêten grôze rîterscaft.
daz mære kom ze biterne in di stat.
duo îlten alle di hovesken frowen
oben an di zinnen scowen.
duo rômære di frowen ersâhen,
si îlten ie baz und baz dar zuo gâhen,
daz di frowen jæhen,
welhe guote rîter von rôme wæren.
rômære aines frides gerten,
unz si sih mit den frowen erredeten.
duo der fride wart getân,
manic frowe lussam
stuont dâ ze redene
mit manigem helede edele.
ain paltsprâchiu was dâ,
gehaizen almênîâ,
si sprach:< tôtilâ, ain edel man,
dû maht wol nâher zuo den frowen gân,
dû bist kuone genuoc,
des lîbes alzoges ain helt guot;
wergot, sage mir des ih dih frâge,
weder dir lieber wære
an dîne triwe:
ob dih ain scôniu frowe
wolte minnen alle dise naht,
ode dû morgen den tac
in dînem gewæfen soltest gân,
vehten mit ainem alsô kuonem man
so dû wænest daz dû sîst:
waz dû tuon woltist,
ob diu wal dîn wære,
wederz dir baz gezæme.>
der helt tôtilâ
der antwurte ir sâ:
< ih enwaiz ob ih dîner rede
wol geantwurten mege.
ih wil dir wærlîchen sagen:
nehain frum man sol niemer verzagen,
swâ er mit sînem swerte
dehain sîn êre sol beherten.
selbe nesol er sih niht vor ruomen der knehthait,
daz iz im dar nâh iht werde lait.
umbe di minne ist iz aver sô getân:
da nemac niht lebentiges vor gestân.
swer rehte wirt innen
frumer wîbe minne,
ist er siech, er wirt gesunt,
ist er alt, er wirt junc.
die frowen machent in genuoge
hovesc unde kuone;
im nemac niht gewerren.
dû frâgest mih ze verre:
ih pin ain tump man,
dîner rede ih niht wol geantwurten kan.>
duo sprah almênîâ:
< helt, ih wil dir clagen sâ.
iwer gast conlatinus
der rait dike in unser hûs,
durh rômære êre
wir enphiengen wol den hêrren.
die frowen nerten in hie von dem tôde.
welt ir uns des sô lônen?
suln wir des hungers ertweln hinne?
oder ze tôde verbrinnen?
dâ sol man iuh rômære iemer umbe scelten.
lât es di sculdigen engelten:
uber die scol iz billîchen ergân;
waz habent iu die scônen frowen ze laide getân?>
in dem senâte
kômen rômære des ze râte
durh der frowen willen:
si nâmen ir gedinge
mit den aller sculdigesten drin
die dâ wâren under in,
di den scaz von trieræren enphiengen.
vur die burch si die hiengen.
die mûre si zebrâchen,
ir zorn si alsô râchen.
dâ mit iz allez besuonet wart;
rômære kêrten wider in ir stat.
der kunic lac des nahtes an sînem bette:
er gedâhte an sîn altez wette,
daz im diu kuniginne hête verlorn.
der antvanc wart im ouh zorn,
er begunde irz harte verwîzen.
duo frâcte si mit flîze,
wes dâ gewettet wære,
wi gerne si daz vernæme!
der kunic ir rehte sagete
alsô er gewettet habete.
diu kuniginne verstuont daz,
daz iz ir ze vâre getân was,
si lac dem kunige an,
si tet im manicvalte mane:
er gewunne ir wider ir êre -
ir gescæhe nie nehaîn herzeleit sô grôzez mêre -,
ode si gewunne niemer guot gemuote.
der kunic ir antwurte:
< dû tuost im zewâre unreht:
er ist des lîbes ain guot kneht;
diu frowe ist ain frumec wîp,
zewiu solt ih ir verderben den lîp?>
diu kuniginne begunde wainen,
si sprah:< der triwen sîn wir iemer mêr gescaiden.
dû hâst mih verlorn,
ih enwil niemer mêr in dîn bette komen.>
der kunic sprach ir uber lanc zuo:
< waz râtest dû daz ih dar umbe tuo?>
si sprach:< hêrre, wil dû behalten mînen list,
ih râte dir, daz dû daz selbe wîp erwirvist.>
< entriwen>, sprah der kunic hêre,
< des râtes volge ih dir vil gerne.>
diu kuniginne sprah im aver zuo:
< ih sage dir, herre, waz dû tuo:
warte dû der zîte,
sô der wirt ûz dem lante gerîte,
unde kum dû dar,
nim vil wol war:
sô diu frowe slâfen welle gân,
sô soltû vur die tur stân,
pit si flîzeclîche des lîbes,
und ob si dir es verzîhe,
so gebiut ainem guoten knehte -
er stê bî dir gerehte -
und stôz in dar în zu ir;
entriwen vil wol lôn ih es dir.
sprich, dû habest in bî ir vunden,
dû wellest iz dem liute offenlîche kunden.
alse liep sô dû mir hêrre pist,
du erwirvest der mit aldaz dir liep ist.>
der kunic niht langer nebait,
vil frôlîch er dar rait,
si enphienc in hêrlîche,
si dient im mit grôzen flîze.
duo di tiske wurden erhaben
und si ze bette solte gân,
zu der slâfkamere der kunic trat,
des lîbes er si flîzeclîche bat.
diu frowe erkom harte,
si sprah:< hêrre, erlâ mih sô getâner worte.
der mir alle dise werlt gæbe,
wie ungerne ih die næme
vur mînen vil lieben man!
mîn dienest soltû iemer sus hân.>
der kunic tet alsô man in hiez:
ainen rîter er dar în stiez.
er swuor bî sînem houbete,
daz erz dem liute offenlîche kunte,
daz er in bî ir hête vunden.
alsô si des wurde uberwunden
von rehter urtaile:
< sô haizet man dih stainen.>
diu frowe ervorht ir den tôt.
si sprah:< nû muoz ih lîden durh nôt
aldaz dû uber mih gebiutist,
nû dû mînes lîbes sô geweltic bist.>
der kunic frumete sînen willen.
er sagete wider der kuniginne,
wie iz im ergangen was.
vil tiure gehiez si im daz,
si lônetes im iemer mit guoten minnen.
er hête wol gefrumet ir willen.
lucrêtîâ entwalte niht mêre:
si sante nâh dem trierære:
ob er si iemer lebentic gesehen wolte,
daz er haim komen solte.
duo er die botescaft vernam,
vil harte er gâhen began.
si enphie in hêrlîche,
si umbevie in flîzeclîche,
si sprach:< willekomen sîstû mir, lieber hêrre!
ih pitte dih durh dîn selbes êre,
lâ mih ain wirtscaft machen:
ih entuon iz niht ân sache.
durh dîne tugentlîche site
so gewer mih des ih dih bite,
mîne friunt wil ih gerne ze hûs laden;
hêrre, des sol ih dîn urloup haben.>
< alsô dû wellest>, sprah er,< frowe, sô tuo.
wes vorderest dû mih dar zuo?
dû mähtes iz allez ân mih hân getân.>
si sprah:< hêrre, jâ scol ih dîch ze aller vorderst dâ hân.>
alsô vrumt diu frowe di wirtscaft
mit vil grôzer chraft.
dar kômen zewâre
friunt unde mâge.
du diu froude aller maist was,
diu frowe nam ir goltvaz,
si scancte alumbe,
si bat die fursten alle bisunder,
daz si frô wæren,
mit scônen gebæren,
mit lachenden ougen.
ja nemähte niemen getrûwen,
daz iz alsô bôsen ende nam.
die frowen lobete manic frum man.
alsô daz wazzer wart gegeben,
daz man die tiske solte heven,
si bat rômære,
daz si ir ain luzel vernæmen.
si hiezen ir aine stille tuon,
vil willeclîche hôrten si dar zuo:
vil offenlîche sagete si rômæren allen,
wie iz ir mit dem kunige was ergangen.
alsô si daz jungiste wort volsprach,
mit dem mezzer si durh sich selben stach,
diu frowe viel nider tôt.
dâ wart michel clage und nôt.
vur wâr wizzet daz:
al daz in der wirtscaft was,
di begunden alle clagen unde wainen.
dem wirte gescach nie sô laide;
er brach daz hâr ûz der swarte,
er greif nâh dem swerte:
und wær er niht gevangen,
iz wâre schiere uber in ergangen.
er sprach:< owê mir wênigem man,
daz ih dîn ie kunde gewan!
der mir alle dise werlt gæbe,
wie ungerne ih die næme,
daz ih hie vur dih læge,
daz ih dînen tôt niene sæhe!>
er sprach:< owê mir ellendem man,
daz ih ze rôme ie hûs gewan!
wande wære ih under mînen vîanden ze triere,
so verlur ich den lîp von in schiere.
sô wære ih ouh ûz den sorgen,
die mir noh dâ vor sint verborgen.>
daz mære wuohs ze rôme in die stat:
vil grôz der jâmer dâ wart.
in dem senâte
kômen si des ze râte,
daz tarquinjus niemer mêre
newurde ir kunic noh ir rihtære.
er wære von grôzen sculden uz genomen,
daz er niemer mêr zir râte solte komen.
conlatînus was ain ellender man,
sîn lait muos er aine tragen.
er gestuont dikke aine,
er begunde haizze wainen,
mit grôzen angesten was er bevangen.
iedoh stuont iz niht lange,
unz tarquinjus muose dannen entwichen von der stat.
alsô des conlatînus gewar wart,
er nam gebûrlîch gewant,
er straich nâh im in daz lant.
alsô er den kunic rehte ersach,
daz wort er wider sich selbem sprach:
< owê mir mînes lieben wîbes!
owê dir dînes lîbes!
swaz mîn ze râte sule werden,
dû muost ie dar umbe ersterben.>
daz ros nam er mit den sporn,
vil harte rach er sînen zorn,
mit grimme huop er sih dar.
des enwart niemen gewar,
unz er durh in stach,
daz er niemer mêr wort ersprach.
der kunic viel nider tôt,
die sîne hêten alle michel nôt,
in wart zu dem hêrren sô gâh:
im nekêrte niemen nâh.
der reke flôh in daz lant,
ze rôme man nefraiscte noh envant,
war er iemer mêr bekôme:
ze lîbe oder ze tôde.
tarquinjus hêt daz rîche vur wâr
rehte vierdehalp jâr
und zwaier mânode mêre;
alsô resluoc in der hêrre.
daz rîche besaz dô
galbâ unde pîsô.
bî ir zît
huop sih ze rôme urliuge unt strît.
daz was der vursten rât,
daz galbâ wêre ze rôme in der stat,
pîsô rite in dem lande umbe:
duo stift er pîse ze den selben stunden.
galbâ der stifte cappuam,
da si baide samt wurden erslagen:
daz tet ottô wærlîche.
siben mânode rihten si daz rîche.
daz rîche besaz dô
der verworfen ottô:
den sluoc der helt vitellus.
daz buoch kundet uns sus:
alsô er daz rîche besaz,
drî mânode er dar an was,
duo clageten rômære,
daz iz in ze laster gescehen wære.
si wolten in gerochen haben.
fiunfzech tusent wart ir reslagen
in dem capitôlîô.
vitellum lobeten si dô
ze rihtære unde ze hêrren:
iz gerou si allesamt sêre.
alsô vitellus daz rîche besaz,
daz buoch kundet uns daz:
ottô habet ain grôz kunne,
si newolten im des rîches niht gunnen.
si wolten in gerne hân reslagen.
vil kûme er nahtes ûz entran.
der kunic hête grôz arbait,
sîn vil iuneriz herzelait
claget er sînen mannen.
die friunt rieten im alle,
er rite ze rôme vur die stat.
vil schiere daz getân wart.
er gewan vil manigen helt vermezzen,
rôme wart besezzen
mit vil michelr chraft.
si hêten grôze rîterscaft.
die burc si wol werten
mit gêren und mit swerten.
dâ was inne manic wîgant.
der man wol dâ vant
des im der lîp gerte:
wolt er mit dem swerte,
bôt er im daz sper,
dem rômære was dar zuo ger.
swi er sih wolte uoben,
er vant sîn dâ genuoge.
owî welh mort dâ gefrumet wart!
dâ wart manic helm scart,
dâ vielen die vaigen.
der kunic sah im laide
rômære werten sih mit grimme,
unz siu der hunger begunde dwingen.
die dâ niht enhabeten
und sih nôtlîchen trageten,
die giengen zu dem senâte.
vil tiure si des pâten,
man gæbe die burc dem kunige.
den rîchen geviel iz ubele.
sô sprâchen aver di rîchen,
si newolten im niemer entwîchen,
si hêten vil guoter knehte,
si wolten gerne vehten.
der kunic muose entrinnen,
welch êre er ze rôme solte gewinnen?
ze jungist nam sih ainer ûz,
gehaizen ôdnâtus,
er bat ainer stille,
er sprah:< ist iz iwer wille
und welt ir mirs wol lônen,
ih erledege dise stat ze rôme.
des vermiz ih mich:
neweder slac noh stich
bedurfet ir dar umbe niht mêre,
ih behert iu wol alle iwer êre,
daz die vîande muozen entrinnen.>
si sprâchen, swelher slahte gedinge
er dar umbe wolte,
wi gerne si daz frumen wolten,
alsô liep in wîp und kint wæren.
also sprâchen rômære.
er sprah:< nû îlt mir ûz wellen
zwelfe mir ze gesellen,
die mir dar zuo frume sîn:
so ergât wol der wille mîn.>
alsô si di rede vernâmen,
si îlten alle wider ainander ûf gâhen,
sô sprach ettelich:
< aller triwen man ich dich,
want ich dîn kunne bin:
von rehte sol ih mit dir sîn.>
sô sprah aver der man:
< dû solt mih pillîche mit dir hân,
dû maht sîn ân angest,
swâ dû mîh hin gestellest.>
do begunder ûz wellen
zwelfe im ze gesellen.
die swuoren gewislîche,
si newolten im niemer geswîchen
ze allen sînen sachen,
swâ er siu hin wolte scaffen.
der helt ôdnâtus
der beschiet in die rede sus:
< ih wil iu mînen willen sagen:
ir sult guotiu mezzer tragen;
baidenthalp sîn diu was
und snîden alsô ain scarsahs.
bezzer ist, daz wir zwelfe ersterben,
ê disiu stat ze rôme vur werde.
nû merket wol die rede mîn:
ih wil der aller êrste sîn,
mîn lîp ist dar umbe vaile.
ih sage iu hêrren algemaine:
ih wil den kunic erslahen;
sô hôret ir schiere wol hinne sagen,
wie iz mir dar ûze ergangen îst.
enthaltet iuh wol hinne di frist:
irne solt iuh von ainander niht scheiden>:
daz lobeten si duo alle gemeine.
der helt ôdnâtus
zu den zwelfen redet er aver sus:
< nu ervurhtet ez iu niht sêre!
ja neger ih ze lebene niht mêre:
ir meget iz laisten deste baz,
zewâre sagen ih iu daz:
gefrum ih mînen willen,
sô sizzet ir hie haime vil stille,
weset ledic der aide,
ob ih wol dannen schaide.
werde aver ih gevangen,
bestumpelt oder erhangen,
so nelât iu niht wesen ze gâch:
uber vier tage dar nâch
sô frume aver dû dînen willen.>
alsô gab er den gesellen
ir iegelîchem ain zît.
si verlurn allesamt den lîp,
ê ir aide wurden maine:
des vermâzen si sih vil tiure alle gemaine.
iz gescah an ainem morgen -
ôdnâtus nehête umbe den lîp nehain sorge. -
duo kêrt er uber velt
rehte ingegen des kuniges gezelt.
ain herzoge, hiez riomus, -
daz puoch nennet in uns sus -
und der furste von cappuâ
die giengen scowende dâ.
der herzoge an des kuniges stuol gesaz:
vil harte gescadet im daz.
ôdnâtus kêrte ingegen im dar -
niemen tet sîn dehain war -
den herzogen er durh den bûch stach,
daz er niemer mêr nehain wort enresprach.
do newas des nehain rât:
vur den kunic wart er brâht;
der kunic hiez duo mit flîze
gerehten maniger slahte wîze,
alsô man in marteren wolte.
er sprach, daz er leben nesolte
niemer nehain tac mêre.
sô sprâchen ouh alle di hêrren.
ôdnâtus beswuor den kunic tiure,
daz er in zu ainem fiure
ê komen lieze
und in dar nâh hieze
wîzen swie er wolte.
er sprah, daz er von rehte solte
mit fiure sih ê gerainen.
des wunderet die fursten algemaine.
vitellus was ain listiger man,
den sculdigen er fragen began:
< nû waz hâstû an dem hêrren gerochen?
war umbe hâstû in âne sache erstochen?>
der sculdige odnâtus
der antwurte dem kunige sus:
< ih sage dirz wol her nâch.
mir ist zu dem fiure nû sô gâch,
ih enwil dirz niemer gesagen,
unz ih mih mit dem fiure gerainet haben.>
die fursten hiezen ain fiur machen.
< iz enist niwet ân sache>,
sprâchen alle di hêrren,
< wir ersehen vil schiere
allen sînen willen.
er nemag uns doh mit nihte entrinnen.>
nu vernemet wunderlîchiu dinch:
dar gie der jungelinch,
die hant er in daz fiur stiez,
von der stete er si niene liez,
er nesprah nie oh noh wê, -
daz enfraiscet ir niemer mê
von dehaim werltlîchen man -
unz diu hant gar abe bran.
ôdnâtus hiez sich vur den kunic vuoren,
vil tiure si in underwegen beswuoren,
daz er in sagete,
war umb er diu wunder gefrumt habete.
vil manic furste in dar umbe pat,
niemen er dar umbe nehain antwurte gap,
noh nie wort ersprah.
der kunic in lange an sah,
wider sich selben er betrahte,
waz er dar umbe tuon mahte.
< ih wil dich>, sprach er,< lâzen leben,
iz neist âne grôze sache niht gescehen.
nû solt dû mir rehte sagen:
war umbe hâst dû den herzogen erslagen?
oder war umbe hâst dû dîne hant
in dem fiure sô gar verbrant?
ih vernæme gerne diu niumære;
si dunkent mih harte seltsæne.>
der helt ôdnâtus
der antwurte dem kunige sus:
< ih sage dir, kunic, entriwen,
mîn hant nedarf dich niemer geriwen:
ich solte dich der mit haben erslagen.
nû hân ich unrehte gevarn.
mîn hant hât mir gelogen,
dâ mit bin ich betrogen.
mîn hant ist mir worden mainaide,
von rehte wart iz ir ze laide.
ih sage dir, chunich, daz wâr ist:
dich enbescirmet nehain mennisken list,
noh selbe juppiter der waltunde got,
dir ist vil nâhen der tôt.
alle mennisken nekunnen dich niht bewarn:
in kurzer frist wirstû erslagen.>
der kunic sant in duo wider in die stat:
sîn ubermuot im duo harte gelac.
ôdnâtus sagete rômæren,
wie iz im dâ ûze ergangen wære.
sînen stumpf er ûf pôt.
er sprah:< sus getâne nôt
hân ih durh iuh alle erliten.>
mit sô getânen siten,
sprâchen rômære,
daz si nie gesæhen
nehainen man sô wunderlîchen.
duo sprâchen arm und rîche:
er solt von in iemer mêre
baide lop unde êre
von rehte dâ ze rôme haben.
si hiezen in dar vur gân,
si gâben im ain guot palas
als iz prûten dâ vor was
vurnamenes in aigen.
er wart der aller rîchesten ainer
di ze rôme wâren sedelhaft.
sînes laides er wol ergezzet wart.
der kunic vitellus sante in die stat,
aines frides er duo pat,
er bestuont si mit micheln minnen:
des frouten si sih dar inne.
daz rîche hêt er niun mânôde.
rômære marcten vil genôte,
wenne der fride ende nam:
zwelfe vespasjâni man
nahtes in ûz der burc truogen,
alsô lebentic si in di erde begruoben.
daz buoch kundet uns sus:
daz rîche besaz vespasjânus.
alsô si in gelobeten
ze rôme ze ainem vogete,
ir boten si schiere santen
ze jerusalêmisken lanten.
alsô vespasjânus vernam,
daz vitellus lebentic was begraben,
mit nehainer slahte dingen
nemahten si in nie an daz rîche bringen.
er sprah, daz er sîn niht haben solte,
und daz er von rehte bûwen wolte
daz lant daz er hête bedwungen,
mit sînem herscilte gewunnen;
dannen kôm er ouh niemer mêre.
daz enbôt er den hêrren.
alsô si di botescaft vernâmen,
si îlten zesamene gâhen,
jâ sprâchen rômære,
daz er iemer verworfen wære
ûzer allem rômiskem rehte,
si gebuten arimespe,
der sîner swester sun was,
daz er im nider prach sîn palas
und sih alles sînes erbes unterwant.
beide burge unde lant
mahten si im allez untertân.
alsô verwurfen si den edelen man.
vespasjânus vernam daz,
daz im ze rôme vertailet was:
duo gîenc er ze râte
mit den liebesten die er hâte,
er claget in sîn ungemah,
want im nie sô laide gescah.
der edel tîtus
der antwurte im der rede sus:
< vater, ih was in dem râte,
da dich der senâte
mit allen rômæren
erwelten ze ainem laitære,
daz dû ir heres phlægest
und die râche an ir vîanden næmest,
duo wolten si dich ze êren.
nu enkan ih gerâten mêre.
wil dû nû wider rômære streben,
wâ megen wir vor in genesen?
si suochent uns mit here:
so nemegen wir uns niht erweren.
vater, daz enrede ih umbe daz niet:
dîn êre sint mir alsô liep.
ih pin gereht unde gar,
iz wol oder ubel var,
durh dich ersterben,
oder swaz mîn dâ sule werden.
wir newerden aver in gehôrsam,
ir wille muoz uber uns ergân.>
vespasjânus hiez îlen,
sîne brieve sâ scrîben.
er enbôt rômæren,
wi gerait er in wære,
allen ir willen
iemer gerne zervullen.
er nehêtiz wider in niht getân,
er hête verlorn sîne man.
er hiez in daz clagen,
von babylonje wæren si im erslagen,
er nemähte niemer wider gekêren,
er negeræch iz nâh ir êren.
er wolt ê den lîp dâ verliesen,
ê rômære ir êre solten verkiesen.
duo sprâchen rômære,
wie willic si im des wæren.
alsô der edel vespasjân
die burc ze jerusalêm gewan,
die juden er verkaufen hiez
unde niht des dâ verliez
des der nuzze oder frum was.
daz liet saget vur wâr daz:
vil schiere er sih beraite,
daz her liez er laiten
engegen babylonje,
ze dem aller wirsten kunige
der in dirre werlte
under disem himele iender lebete.
der kunic mîlîân
hiez sîn her ingegen in ûz varn,
er vuor in ingegene
mit michelr menige.
er hête manigen helt kuonen,
manigen vanen gruonen,
manigen wîz unde rôt:
si kômen in grôze nôt.
dâ mahte man sehen glîzen
manigen halsperc wîzen,
manigen guldînen schiltes rant.
dâ was manich tiurlîch wîgant,
manich liehtiu scar,
manich helt wol gar.
tîtus nam rômære van,
vil schiere rant er den an
der den vanen dâ vor laite,
den brâht er ze grôzen arbaiten;
daz sper er durh in stach,
daz wort er vermezzenlîchen sprach:
< ledic sint dîniu lêhen.
du nemaht dînen hêrren
niemer nehain mære der von gesagen,
iz ist mit dir unsamft erhaben.>
den schîlt er ûf ruhte,
den vanen er ûz zuhte -
der was harte bluotvar -,
er kêrte ingegen des kuniges mîlîânis scar.
helde die jungen,
vil vaste si zesamene drungen,
wi wol si diu sper verstâchen!
wi wol si die scar durchprâchen!
dâ wart manic wîz van rôt,
dâ lac manic helt tôt.
rômære frumeten manige wunden,
die brunne si zetranten,
die herten stâles ringe
nemahten niht geschirmen,
si durhhiwen daz wal,
der vîande wart ain michel val.
owî welch mort dâ gefrumet wart!
dâ wart manic helm scart,
si nemahten in niht vor gehaben.
dâ wart der kunic mîlîân erslagen,
da gelâgen die vaigen,
dannen fluhen di haiden
wider ze babylonje:
si wâren in grôzen sorgen.
vespâsîânus
und sîn sun tîtus
die manten alle ir man,
sô iu daz niemen gesagen enkan.
tîtus in den satel trat,
ze sînen helden er sprach:
< owol ir rômære,
gedenket an di grôzen êre,
di unser vordern uns habent an brâht,
sîn ist nehainer slahte rât,
wir nesuochen siu dâ haime,
iz wirt in noh ze laide.
si sluogen uns unser mâge,
duo wir ze jerusalêm wâren.
dar umbe wil ouh ih ersterben,
ode si muozen gerochen werden
an wîben unde an kinden.
wir suln in ze hûs bringen
die vil laiden geste.
nû weset nôtveste!
geêret elliu rômisken lant!>
die helde rahten ûf ir hant:
swer in dâ entrunne,
daz er niemer mêre gewunne
lêhen noh aigen;
er solt ouh sîn geschaiden
von allen rômiscen êren.
daz gevestenten alle die hêrren.
alsô tîtus ir willen vernam,
duo froute sih der junge man.
duo fuor der helt milte
vor der scar spilende,
er vuort ainen gruonen van,
mit golde was geworht dar an
ain eber wilde
in wunderlîchem pilde.
der selbe eber zehen horn truoc,
mit den er sîne vîande nider sluoc.
wol bezaichenet uns daz eberswîn,
daz daz rîche ze rôme sol vor den andern sîn.
die helde alle wol gar,
iegelîcher in sîner scar,
vespasjânô dem kunige
volgeten si ze babylonie.
duo funden si vor dem burcgraben,
daz iu niemer zunge mac gesagen -
uns newellen diu buoch liegen:
nehain vogel mahte gefliegen
durh den mæren chradem.
si hêten alsô getânen magen
und wâren in der crefte,
daz ir eschîne schefte
nehaines mennîsken ougen
nemahten durhscowen.
tîtus nam rômære vanen,
er kêrte an den purcgraben.
daz sperwehsel wart alsô grôz,
daz bluot allenthalben von in flôz.
ir wart alsô vil erslagen:
mit tôten fulten si die graben.
dâ wart der swerte ain michel clanc,
duo tîtus in daz burgetor dranc,
da gefrumte der helt tîte
manîge wunden wîte,
manigen bluotigen schiltes rant.
da belac inne manic wîgant,
manic helt guoter
betrôret mit dem bluote,
die sih doh wol werten
di wîle daz si lebeten.
vespâsîânus
unt sîn sun tîtus,
die burc si gewunnen,
ir wîcliet si sungen,
si hiezen slahen ir gezelt
ze babylonje an daz velt.
si besâzen die wîcstat
siben tage unt siben naht
ir zorn si duo râchen,
di mûre si nider brâchen,
si wanten ir vanen:
mit micheln frouden fuoren si dane.
nû hôren wîr daz buoch sagen:
ein kunic was ad affricam,
gehaizen was er hylas,
want er mîlîânis bruoder was.
dem saget man laidiu niumære,
daz im der bruoder erslagen wære.
vil sciere er sih besante
in allem sînem lante.
der kunic was unstætic,
sîne man newâren im niht willic;
iedoch gewan er schiere
zweinzec scar und viere.
di kuonen rômære fraiscten daz,
daz der kunic mit samenunge was,
si gerieten ain hâlscar:
mit michelr froude huoben si sich dar.
alsô si kômen sô nâhen,
daz si ainander an sâhen,
rômære mit nîde ersprancten,
allen vierhalben si siu an ranten
harte vermezzenlîchen,
mit slegen unt mit stichen
ze fluhte si siu dwungen,
die scar si durhtrungen.
der kunic wart gevangen
mit sînen aller tiursten mannen.
si tratten unde viengen
swaz si ir begiengen,
sluogen unde schanten,
diu lant si in elliu branten,
si fuoren vermezzenlîche
wider in rômisc rîche.
alsô die hêrren kômen
wider hin ze rôme,
rômâre ûz der stat riten unde giengen,
owî wie wol si den kunic enphiengen!
alte unde junge,
grôz lop si im sungen.
zewâre sagen ih iu daz:
duo wart der kunic hylas
geworfen in den karchære.
si sprâchen, daz er des tôdes sculdic wære:
er hête wider rômiskem rehte getân.
duo weget im der vîl edel man,
tîtus nert in von dem tôde,
er sant in ûzer rôme
haim in sîn rîche.
vespasjânus lebete duo kuniclîche -
daz saget daz buoch vur wâr -
dar nâh ahte jâr
und zehen mânode mêre:
an dem bluote verschiet duo der hêrre.
daz rîche was duo lære.
si sprâchen, daz tîtus wære
milte unde kuone,
edel genuoge,
und daz er wol gezæme
ze vogete unde ze rihtære.
rômære niht langer entwelten:
tîtum si erwelten.
duo wolten si ir willen bî im haben:
duo hiez er die phaht vur tragen,
er newolte nie niht gerihten,
wan alsô im gebôt diu phahte.
duo wâren ze rôme tumpe hêrren,
di dem kunige an sîn êre
tougenlîche rieten,
daz si wider dem chunige tæten;
si wolten in gerne haben erslagen.
du nemahten si der state niht haben;
der cunic wart gewarnôt,
si kômen alle in grôze nôt.
tîtus der rîche
der gewarf harte wîslîche:
er besant ainen vil drâte,
er kôme ze sîner kemenâten.
alsô er in an sah,
vil guotlîche er im zuo sprah:
< duo ih daz rîche aller êrst gewan,
duo wurde dû bihanden mîn man.
waz getet ih ie wider dich?
oder wes sculdigest dû mich?
nû sage mir ûf dîne triwe -
iz enscol dih niemer geriwen -:
waz woltestû haben getân,
mähtestû mîn sam guoten gewalt hân,
alsô dû in mîner gewalt nû bist?
nû sage mir dînen list:
woltestû mih lâzen leben?
dû solt der wârhaite jehen.>
duo antwurte im sus
der sculdige arîolus:
< ih wil dir wærlîchen sagen:
mähte ih dîn guoten gewalt haben,
wærest dû mir alsô haimlîchen komen,
sô hêtest dû den lîp verlorn.
du nemähtest sîn niemer uber werden,
von mînen handen muosestû ersterben.
dînes gerihtes pistû grimme,
wir nehaben zu dir nehaine minne,
dar umbe wellen wir dich erslahen;
daz hâstû uns ze laide getân.>
duo sprach tîtus der rîche
harte wîslîche:
< ob ich nâch der phahte
dem lîute rehte rihte,
daz dû mih dar umbe slahen wil,
der sculde ist niht vil.
wil dû mir den lîp nemen,
sô wil ih dir mîn golt geben.>
er hiez im ungewegen
vil sciere rôtes goldes geben,
sô er aller maist mahte getragen.
er hiez in rûmen daz gadem,
er hiez in belaiten wider ûz.
er gâhete haim wider in sîn hûs.
daz stuont duo unlange,
du besant er den andern:
sô tet er den aitgenôzen allen samt,
unz er di wârhait ervant.
sîn golt er in allen gap,
sunderlîche er siu alle bat,
daz si in dâ welten,
swederz si dâ zim haben wolten:
daz si vîande oder friunt wæren,
swederz si baz gezæme.
die aitgenôze zwelfe
die kômen wider zesamene.
si sprâchen, daz si grôze gelasteret wæren,
daz ir vordern nie gescæhe.
iz enmähte niht belîben ungerochen!
der kunic hête sih harte ubersprochen.
si frumten ir mezzer
sô si nedorften bezzer:
dai wâren baidenthalben was,
si sniten sam ain scarsahs.
ob si sich offenlîchen niene mähten gerechen,
si wolten in aver taugenlîchen stechen.
tîtus der milte
der gelac aines nahtes an sînem bette:
ainen troum er gesach -
dâ laid er inne ungemach -,
wi er rite ze ainem walde,
dâ sah er lewen wilde,
si wolten in nider ziehen;
der hêrre begunde vor in fliehen.
er kom vil kûme
zu ainem durren boume.
do nehêten des boumes este
nehainer slahte veste.
an swelhen ast er trat,
wi sciere der inzwai brast!
so begreif er ain anderen:
der verswant im ûz den hanten.
der hêrre in grôzen sorgen was;
unlange stuont daz:
ain andern boum kôs er im dâ bî,
der hête gruoniu zwî,
den wipfel naict er an di erde:
do rehalte sih der hêrre,
er swanc sich ûf inrihte.
der kunic ûz dem slâfe rescrihte.
alsô der kunic erwachte,
den troum er selbe betrahte,
alsô er ouh sît ergie.
vil wîslîche erz an vie:
der kunic guote
scuof sîne huote,
die in wol bewahten
ze tage unt ze nahte,
daz si im niene mahten gescaden,
neweder erstechen noh erslahen.
bi den zîten was ze rôme ain spilhûs,
gehaizen was iz asîlus.
der hêrren site was sô getân:
dâ wolten si iemer ze nône îngân;
ainander si dâ sageten,
waz si vernomen habeten
von wærlîchen êren.
des flîzten sih alle di hêrren.
tîtus der rîche
der gewarf duo harte listeclîche:
er hiez sîne spehære
uber alle di stat ze rôme sagen mære,
daz er mit sînen haimlîchen mannen
hin ze dem spilhûs wære gegangen.
ainhalp gienc er in daz spilhûs,
anderhalp stal er sich dar ûz.
er hiez wâffen alle sine man,
er newolte nehainem sagen,
waz er frumen wolte.
er sprach, daz er si haben solte
ze michelre nôte.
die helede gerehten sih drâte.
duo sagete man uber alle die burc mære,
daz der kunic in dem spilhûs wære.
di vîande wâren des vil frô,
vil sciere samenten si sih dô.
diu mezzer wâren gereht und gar,
mit frouden huoben si sih dar.
duo suochten die gesinden
des si niene mahten vinden,
si resuochten daz spilhûs allenthalben:
der kunic kom mit sînen mannen,
mit listen er in nâch slaich,
unz er si alle samt begraif,
er hiez umbehaben daz spilhûs,
man nelie niemen dar în noh dar ûz.
er hiez die aitgenôzze vâhen
unt alle di an dem râte mit in wâren,
er hiez si vuoren ûf den hof -
daz urkunde ist ze rôme ienoh -,
mit rehter urtaile
rômære algemaine
hiez er in diu houbet abslahen,
die boteche hiez er werfen in den burcgraben
ze âse den vogelen unde den hunden.
alsô zuhtiget er die tumben.
duo hiez der kunic mære
sîne listwurchære
giezen ain sûl êrîn,
sô hiute ze rôme îst anscîn:
die zwelf hêrren hiez er dar an ergraben,
mit golde screip man ir namen,
sô man hiute dâ lesen mac
ze ainem urkunde unz an den jungisten tac.
tîtus der tiure,
der stêt ze aller obrist an der sûle:
ain swert hât er in der hant,
diu sûl seinet verre in di lant.
daz wart umbe daz getân -
sô wir daz buoch hôren sagen -:
swer daz zaichen iemer dâ ersæhe,
daz er bilde der bî næme.
duo wart der kunic vorhtlîch
in allem rîch.
si lobeten sîne guote:
er was milte unt diemuote,
er was ain helt stâte
zu aller slahte nôte.
uns saget daz buoch vur wâr:
dô lebet er niht wan ain jâr
und fiunfzehen tage mêre,
von der werlte versciet der hêrre.
daz buoch kundet uns sus:
daz rîche besaz sîn bruoder domîtîânus.
der was ain gotes widerwarte,
die cristen muot er harte,
er was ain æhtære der cristenhait.
hin ze benevente er mit here rait,
die burc er zestôrte,
die crîstenhait er zevuorte,
er hiez alle die martern unde houbeten,
di an den wâren got geloubeten.
nû kundet uns daz buoch dâ:
johannes evangelistâ
der kom under diu ze rôme,
der wâre gotes pote frône.
den gotes sun er in kunte,
daz liut er offenlîche schunte,
daz si sih ze gote kêrten;
vil manigen er gelêrte,
daz si gote wurden undertân.
daz veraiscte der grimmige man,
daz sanct johannes ze rôme was:
vil harte zurnt er daz.
den hêrren er vur sih vorderôte,
er flêget unde drôte.
der hêrre wolt sîn niht tuon:
er kunt im den vater und den sun,
und daz der heilige gaist
wære der zwaier vollaist,
und daz er die drî namen
ze ainem wâren got solte haben.
duo zurnte der kunic sêre,
der sîner suozen lêre
newolt er niht hôren,
er hiez in von im vuoren,
er hiez ole wellen,
ain botigen vil vollen,
er wolt in gerne scenden,
er pant im vuoz und hende,
er hiez in in daz prinnent ole werfen.
daz enmaht im niht gehelfen:
er nemahte im nehain scade sîn.
dô sante mîn trehtîn
ain sînen engel hêre,
er lôst in von dem sêre.
dô sciet der hêrre magetraine
ân aller slahte maile
von des oles flammen.
dô saget er rômæren allen,
daz im anders niht newære
wan sam er ûf ainem getoweten clê læge.
iedoch swie der kunic sæhe diu grôzen zaichen,
si nemahten in elliu niht gewaichen.
er zêch den hailigen man,
er hêt iz mit zouber getân
swi iz rômære alle hêten gesehen,
im nemaht doh niemen gewegen,
noh engetorste niemen gehelfen.
er hiez in an ain scef werfen,
er hiez in versenden
verre in ellende.
sciere was daz getân:
des cuniges gebot muos ergân.
si viengen den hailigen man,
si vuorten in des mers in ain insulam.
daz lant heizet pathmôs.
dâ laid er arbaite grôz,
dâ screip er apokalypsis.
dâ liset man inne gewis
vil manige gotes tougen,
die er in dâ ze himele liez scowen.
iz ist der hêrre johannes apostolus,
dem unser hêrre jêsus cristus,
duo er in dâ ze der marter sah,
dem er sîne muoter dâ enphalh.
iz ist der johannes evangelista,
der von unserem hêrren jêsu cristo
screip das evangelium:
< in principio erat verbum.>
daz screip der hêrre umbe daz,
want ain strît under sînen jungeren was:
dâ mit sciet iz der hêrre,
daz si nezwîvelten an im niht mêre.
iz ist der johannes apostolus,
der dâ heizet dei electus,
iz ist der hêrre magetraine,
der uns an dem jungisten sol retailen.
dâ helf er uns ze den êwigen genâden.
des sprechet alle< âmen>!
nû suln wir wider grîfen
dâ wir die rede liezen.
domîcîânus der verworhte,
der got niene vorhte,
der wart sô harte verfluochet,
daz sîn got niene ruochet:
er wart an dem lîbe uncreftic,
harte miselsuhtic.
dô was der sit ze rôme sô getân,
daz ze rôme nekom nehain sô êrsam man:
wart man der suhte an im innen,
so nehalf in nehainer slahte gedinge,
er muos in rûmen die stat,
alsô in dem senâtu gelobet wart.
alsô der kunic domîcîânus wart innen,
von sînem michelem grimme
newolt er in niht entwîchen.
si swuoren alle gemainlîchen,
daz si in ze tôde sluogen
oder alsô lebendic in di erde begruoben.
alsô der kunic domîciânus vernam,
daz in rômære wolten reslahen,
dô muos er in entrinnen.
er hiez im ain ros gewinnen,
er kêrte ingegen der brucke.
alsô er kom in almitten, -
daz liet saget uns ân zwîvel: -
daz ros sluog in in die tîver.
in gesah nie niemen mêre,
die tievel wîzent sîn sêle.
daz rîche riht er vur wâr
zwêne mânode unde zwai jâr.
von dem tievel was er in komen,
die tievel hêten in wider ze sich genomen.
von diu suln alle kunige
bî im iemer nemen pilede,
behuoten ir sêle,
behalten ouh werltlîch êre.
daz buoch kundet uns dâ:
daz rîche besaz duo nervâ,
der wart ain kunic mære.
zu im kom ain listwurchære,
er sprah:< hêrre, ain kunîc sô gewaltic sô dû bist,
ih kan ainen wunderlîchen list,
wil dû es haben mînen rât:
alsô lange sô disiu werlt stât,
ist iz, hêrre, der wille dîn,
dîn gehugede muoz iemer mêr ze rôme sîn.>
duo sprach der kunic hêre:
< daz sihe ih vil gerne;
und gefrumest dû mînen willen,
dû hâst mîn iemer minne.>
der listwurchære sprah im zuo:
< hêrre, nû haiz mir die state tuon
des ih ze nôtdurfte sule hân,
sô mac dîn wille wol ergân.
ih underscheidiz alsô:
und gemache ih dich niht vil frô
und alle die mit dir sîn,
hêrre, sô rihte dû uber den lîp mîn.>
duo sprah der kunic hêre:
< nû volge ih dînes râtes gerne.>
er gebôt sînen kameræren,
daz si im aldaz gæben
daz er selbe wolte
ode dar zuo haben solte,
swaz er dâ zin vorderôte,
und daz si im hulfen genôte
ze frumen sînen willen.
si wâren es im alle willic zerfullen.
er sprah zu den kameræren,
daz man im êr gæbe.
er zaiget in ain unmâzen michel gadem,
er sprah, daz solt er vollez der zuo haben.
aldaz in gebot der listige man,
daz was allez schiere getân.
der kunic mant in selbe ze allen zîten,
er sprah:< owî wie kûme ih des erbîte!
nû mîn vil liebe,
nû île dû des werches schiere,
ih lône dirs mit guote.>
des wart duo frômuote
der vil vaige man,
er hiez die werchliute în gân,
er rechôs im ain tougen stat.
der listwurchære duo bat,
daz in niemen dâ irrete,
unz er daz werch beraite.
duo îlt er naht unt tac,
luzel ruowe er phlac,
er gôz inmitten ûf des kuniges hof
daz was gescaffen sam ain ros,
sô alle die jâhen
die iz noh ie gesâhen,
daz under disem himele
newurde nie nehain rosses pilede
des sî sô wol gezæme.
des jâhen alle rômære.
alsô der maister duo geworhte
aldes er in dem pilde bedorfte
unt iz allez gar was,
dem kunige saget er daz,
er bat in dar în gân.
duo sprah der vaige man:
< den list wil ih dir, hêrre, zaigen.
ih wil iz aver sô beschaiden:
ih pitte dich durch dîne kuniclîch êre,
daz disen list niemer mêre
nefraiske nehain werltlîch man.
daz scol an dînen genâden stân.>
der edel kunic nervâ,
der antwurte im sâ:
< der list ist mit dir rehaben,
ih wil dir wærlîchen sagen -
want dû des listes maister bist -:
mit dir wirt ouh verendet der list.
in gelirnet hinnen vur niemer nehain man:
er muoz hiute disses tages ende hân.>
daz buoch kundet uns daz,
aldaz ze rôme frumes oder nuzzes was,
rîter unde frowen,
die kômen alle scowen
ûf des kuniges hof.
dâ vunden si ain êren ros
in ainem lussam pilede;
des wundert alle die menige.
< owol dû cunic rîche und hêr!>
sprah des pildes maister,
< wil dû nû, hêrre, volevarn,
so gewin mir ain starken man,
der sol ze tôde brinnen:
sô muoz dîn ros springen
alsô wît sô dirre hof ist.
so gesihest dû wol, daz mîn list wâr ist.>
der edel cunich nervâ
der antwurte im sâ
ze gehôrde aller der menige,
so iz wol gezam sîner edele:
< mir widerrâtent iz mîne holden,
ih enwil dir sô harte niht volgen.
wer solt dir des hengen,
woltes dû die liute sô ze tôde brennen?
welles dû guot maister sîn,
sô genc dû ze aller êrist dar în.
wil dû wol dîne maisterscaft behaben,
so nemag iz dir niht gescaden>
der maister viel im ze fuozen,
er sprah:< des soltû mih, hêrre, erlâzen
durh dîne kuniclîch êre.
nû riuwet mih mîn dienest sêre.>
duo antwurte im sâ
der edel cunic nervâ:
< her ist liutes komen vil,
dû muost in zaigen dîn spil.
du erkennest wol sînen site:
da nekan niemen sô wol mite
ze tôde oder ze lîbe.
dû muost dar în âne zwîvel.>
er hiez die genôze
den maister dar în stôzen,
daz turlîn ûzen
vil vaste zuo sliezen,
an den stunden
daz fiur dar under zunden,
owî wie daz ros spranc,
duo daz fiur den maister dwanc!
vil lûte rief der maister,
daz ros spranc hin unt her.
daz enwas nehain frum:
im nemahte niemen ze hilfe komen,
uber allen hof wîten
getorste niemen gebîten.
die sprunge wâren alsô egeslîch,
dâ nerte sich männeclîch,
dannen flôh wîp unt man,
unze der maister ze tôde verbran.
alsô der man erstarp
und daz ros gestilte sîne vart,
der kunic hiez sîne man
daz antwerch ûz dem rosse tragen,
er hiez das werch tiure
brennen in dem fiure,
daz der urmære list
noh hiute unrefunden ist,
noh nie menniske kunde ervarn,
wie im der maister hête getân.
da erlasc diu grôze arbait:
si lobeten alle des kuniges wîshait.
duo richte der kunic nervâ
unz in duo sluoc podagrâ.
er nerihte niwan ain jâr,
du versciet der cunic, daz ist wâr.
er was ain kunic tiure und mære.
in clageten alle rômære.
daz buoch kundet uns sus:
daz rîche besaz duo trajânus.
der enthielt wol mit wizzen
sîn kuniclîh gerihte
mit allen werltlîchen êren;
rômære muosen in alle flêgen.
er rihte vil rehte
dem hêrren unde dem cnehte,
von der armen diete
nam er nehain miete.
der man gewan nie nehain sô grôzen rîchtuom,
daz er wider im wâre dehain frum,
di verworhten und di vertânen,
di man solte stumbelen unde hâhen,
di nehalf daz silber noh daz golt rôt:
in was ie gerait der tôt.
im getorste niemen gebieten
nehainer slahte miete,
den sculdigen getorste niemen gewegen.
er hête ain kuniclîch leben.
trajânus was ain helt kuone,
milte genuoge.
fursten die hêrren
die hêt er mit grôzen êren.
alles ir rehtes,
wol gunder in des.
der man newas nie sô smæhe,
daz er im dehain sîn reht næme
unde behielt iedoh sîn gerihte,
sô iz dem liute wol geriste.
er was bescheiden in allen dingen:
des begunden in rômære minnen,
er wart ain kunic vorhtlîch,
im diente manic rîch.
aines tages iz gescah,
du der kunic in wirtschefte was,
duo kômen boten schiere,
si sageten im laidiu niumære:
daz die laidigen nortman
im sîne liute hêten erslagen,
daz si im in sîn lant
stiften roub unde brant;
mit sceffen wæren si an dem sê,
si tæten dem liute vil wê,
si viengen im sîn gehunde,
den roup vuorten si zelande.
der kunic hiez samenen sîn her,
er vazte sich uber mer.
alsô daz her gesamenet wart,
und er mit dem fuoze in den stegeraif trat,
ain witwe zuo im lief,
vil lûte si in an rief:
< owol dû kunic guote!
nu vernim mîn ungemuote.
mîniu lait wil ih dir clagen:
mîn sun ist mir an dirre wîle erslagen.
mîn herze hât grôz arbait.
nû rihte, hêrre, nâh dîner alten gewonhait.>
duo sprach der kaiser trajân:
< frowe, ih der muoze nû niene hân,
daz ih dir gerihten mege:
ih pin allezan in wege
witwen unde waisen
wil ih lôsen von ir fraisen.
die sint mir in mînem rîche gevangen,
den wil ih gerne helfen dannen.
sô ih her wider kom,
sô rihte ih dir gerne wol.>
diu frowe sah in ubellîchen an:
< nu sage dû mir, kaiser trajân>,
sprah daz guote wîp,
< wer hât dir gehaizen daz zît,
daz dû iemer lebest
und des gerihtes hie ze rôme phlegest.
du nebist nie sô rîche,
du nesterbest alsô wêrlîche
sam der aller ärmist der ze rôme ist.
zewiu gîstû mir sô lange frist,
unze dû komest widere?
wi ob dû tôt gelîst dâ nidere,
sô hâstû mih gar betrogen,
sô bist aver dû êwechlîche verlorn.>
duo sprah der cunic trajân:
< frowe, dîn rede ist fraissam.
ih sterbe oder werde erslagen,
rômære muozen ain rihtêre haben.
swer des gerihtes nâh mir phlege,
dem clage die selben rede:
der rihtet dir denne gerne.
nû muoz ih rîten verre,
mîn baitet vil manic man;
frowe, mit dînem urloube lâ mih varn.>
diu frowe mit baiden handen
gevienc in bî dem gewande:
< hêrre, rihtet mir dehain ander man,
welh lôn soltestû des von got hân?
war ist dîn guot gerihte nû komen?
dînen wistuom newil ouh ih niemer mêr geloben.
und wêrlîche sceidest dû von mir sô hinnen,
dû bist iemer ân gotes minne.>
< owî!> sprah der kaiser trajân,
< sît ih aller êrist ze lebene began,
so gehôrte ih nie so wîslîche rede.
alsô gerne sô ih lebe,
sô rich ih dîn herzelaît.>
von dem rosse er wider nider scrait,
er rebaizte an die erde,
mit zeherten ougen sprah der hêrre:
< frowe, ich engescaide ouch nû niemer mêr hinnen,
ich engerichte dir nâh dînen minnen.>
duo liez der kaiser trajân
im suochen den sculdigen man.
duo îlten boten frône
in die stat ze rôme,
si ersuochten baide rôme und lâterân,
zejungest funden si den man,
si fuorten in vur den kaiser
in grôzen sînen fraisen.
alsô in der kaiser an sah,
vil zornlîche er im zuo sprah:
< nû sage dû mir, vaige,
waz tet dir der ze laide?
waz hât er wider dînen hulden getân,
den dû ze tôde hâst geslagen?>
er sprach:< hêrre, er hête mir vil ze laide getân,
des ich guoten geziuch hân.
ich ermane dich, hêrre, wol:
er was mîn rehter scol,
er sluoc mir den bruoder mîn.
mit dînen hulden sol iz von rehte âne gerihte sîn.>
duo sprah der kaiser trajân:
< diu rede ist niwet sô getân.
duo dir der bruoder wart erslagen,
duo soltes dû mirz geclaget haben,
wande mih rômære
lobeten ze rihtære;
mînes gerihtes hâstû dich underwunden.>
an den selben stunden
mit rehter urtaile
der fursten algemaine
hiez er im daz houbet ab slahen,
der frowen hiez erz dar tragen.
alsô diu frowe daz houbet ersah,
ze dem kunige si sprach:
< jâ dû, kaiser trâjân,
nû hâstû hêrlîche getân.
nu gemêre got alle dîne tugent
und gebe dir sigenumft;
alle dîne vîande
leben iemer mit scanden.
sît rôme dise stat
aller êrist erhaben wart,
so gewunnen rômære
nie nehainen so tiuren rihtære,
noh ouh niemer mêr wirdet,
unze mennisken kunne erstirbet.
dû hâst wol gerochen den sun mîn,
nû var, und phlege dîn mîn trehtîn.>
der kaiser unde sîn her
huoben sih mit flîze uber mer
an di widerwertigen nortman,
dâ er michel êre gewan:
die burge er in zestôrte,
daz liut er dannen vuorte.
si sluogen unde viengen
aldaz si ir begiengen.
der kunic wart gevangen,
si vuorten in mit samt in dannen.
duo vuor der kaiser trajân
frôlîche ze lâterân.
sîn antvanc wart scône,
man enphie in dâ ze rôme,
lûte rief wîp unde man:
< lob und êre muost dû, hêrre, iemer mêr hân.>
duo rihte der kaiser wîslîche
in allem sînem rîche,
grôzen fride er worhte,
sô er baz nedorfte.
swer sînen fride brach,
wi hart erz an im rach!
des er sît grôze genâde gewan:
ain vil hailiger man,
gehaizen sancte gregorje,
der lôst in ûzer sorgen.
daz saget daz buoch vur wâr:
daz gescach sît uber zwai hundert jâr,
duo er sanct pêters stuol besaz
und er die frumchait von im las,
do erbarmt er im sêre,
daz der tiurlîche hêrre
daz hellewîze dolte.
wie harte er sih dar umbe kolte!
aines nahtes do er zu sînem gebete gevie
unde er vur sîn grap gie,
du gedaht er an sîn guot gerihte.
hin ze himele er blihte,
er gesaz nider an die erde,
er gedâhte, ob er iemer erlôset solte werden,
er viel sîne venie.
duo kom von himele
der gotes engel erscein im dô,
er sprach ze sanctô gregôrîô:
< iz solte dâ mit genuoc sîn,
daz dich erhôrte mîn trehtîn,
ob dû die cristen
mit dînem gebete mähtes gefristen.
jâ sint die haiden
von den christen gescaiden.
dû hâst unrehte getân.>
du rewainte der hailige man.
der engel sprah im aver zuo:
< ich sage dir, gregôrî, waz dû tuo.
dû bist ain wârer gotes scalch;
nû habe von gote den gewalt,
daz dû den haiden lâzest lîden
daz er gearnet habe mit dem lîbe,
oder daz dû der sêle iemer phlegest
und siben suhte dar zuo nemest,
daz dir der niemer buoz nemege werden,
unze dû doh sulst ersterben.
ist daz dîn wille,
sô nim die sêle ûz der helle
und bewar si unz an den jungisten tac.>
duo entlouch sich daz grap:
diu sêle kom wider zu dem lîhnâmen,
die engel si dô nâmen,
si enphulhen sie dem hailigen man.
der tievel muose dane varn,
vil lûte screi er wê:
neweder sît noh ê
gehortet ir nie solh ungemach.
die ture er alle zebrach,
diu lieht elliu relâscen,
die scindelen zebrâsten,
der tievel vuor in gotes haz.
der engel sagete sancte gregorje daz,
daz er siben suhte wielte
und di sêle dar zuo behielte
unze dem jungisten urtaile,
dar diu werlt kumet algemaine:
dâ sol er si vur bringen.
nû haben wir alle ze gote gedingen,
ir werde ze jungest guot rât,
nu er sih ir underwunden hât.
nû suln alle werltkunige
dâ bî nemen pilede,
wi der edel kaiser trajân
dise genâde umbe got gewan,
want er rehtes gerihtes phlegete
di wîl er an dirre werlte lebete.
der selben genâden suln si gewis sîn,
behaltent si an ir gerihte mînen trähtîn.
der kaiser lebete in dirre werlte guotlîchen,
dem liute riht er vorhtlîchen,
uns saget daz buoch vur wâr:
rehte niunzehen jâr
und zwaier mânode mêre.
rômære clageten sînen tôt sêre.
daz buoch kundet uns sus:
daz rîche besaz duo philippus,
der was der aller êrste hêrre
der den gewalt und die êre
in dirre cristenhait ie gewan.
er wart ein kunic lobesam.
der kunic gewan ainen sun, der hiez philippus,
den toufte der guot sanct sixtus.
duo flîzten si sih baide:
swaz si der haiden
mähten bekêren,
getoufen unde gelêren,
des wâren si vil flîzec ze frumene,
der pâbes mit dem kunige;
ze gote stuont aller ir sin,
baidiu scaz unde gewin
liezen si in beslîfen
durh daz gotes rîche.
dêcîus was ain fraislîch man:
alse sciere er daz vernam,
daz der kunic philippus christen was,
vil harte versmâhet im daz,
daz dehainer slahte cristen
daz rîche solte rihten.
er hiez im gewinnen sîne man,
er begundiz in vil haifticlîchen clagen,
er hiez des kuniges vâren,
ze allen zîten lâgen,
wâ si in begriffen,
haimlîchen erslichen.
aines tages kômen spehære,
si sprâchen, daz der cunic haimelîchen wære.
des wart dêcîus vil frô,
vil harte gâhet er dô,
er kom ûf daz palas,
dâ der cunic philippus was:
dêcîus mit menige,
der cunic mit venie;
dêcîus mit gewæfen,
der cunic mit almuosen;
dêcîus mit gewalte,
der cunic mit ainvalte;
dêcîus mit grimme,
der cunic mit guoter minne;
dêcîus mit sêre,
der cunic wegete sîner sêle.
den cunic er mit guoten gelouben ervant;
dêcîus mit sîn selbes hant,
den vater mit dem kinde
und ander daz gesinde
frumet er algemainlîche
in daz gotes rîche,
ze den manicfalten êren.
sibenthalp jâr wâren si hêrren.
dêcîus der grimmige man,
durh daz er den kunic hête erslagen,
sprah diu haidenscaft algemaine,
si wolten im ertailen,
daz er ze dem rîche wol gezæme,
want er guot rihtêre wære.
alsô dêcîus daz rîche besaz -,
daz buoch kundet uns daz: -
du newolt er ze rôme nehain cristen
bî im niht langer fristen.
er gebôt uber siu sîn æhte,
daz man siu schiere fur in bræhte,
unde swer siu vol im verhæle,
daz er des tôdes sculdic wære.
vîl sciere vernam duo dêcîus,
daz der guote sanct sixtus
die haiden lêrte,
toufte unde bekêrte;
er wære der christenhaite lêrære
und daz er sih des niene hæle.
der vil grimme dêcîus,
furore repletus,
er hiez in allen gâhen
den guoten sanctum sixtum vâhen
an sancti petri stuole,
er hiez in schiere vur sich fuoren.
er sprach:< dû trugenâre alte,
wi getarstû mit solhem gewalte
hie ze rôme vor mir sîn?
vil schiere bete an die gote mîn,
oder dû verliusest den lîp.>
duo antwurte im an der zît
der guote sanct sixtus:
er sprach:< unser hêrre jêsus cristus
wart durch daz von ainer magede geborn,
daz er den mennisken hête verlorn,
den er mit sînem hêren tôde wider gewan.
des wâre ih ein frô man,
ob ih des wert wâre,
daz ich hieze ain marterâre:
sô lebet ich iemer scône
und emphienge mîne gehaizen corône.
iz ist billîch unde reht,
daz dem hêrren sîn cneht
volge in sîner scar.
ich pin willic unde gar
durh mînen lieben hêrren ersterben,
daz ih des hellewîzzes dort muoze uber werden.>
sâ an dem worte
der cunic erzurnde harte,
er hiez den hêrren vâhen
mit zwain sînen kappelânen -
ainer hiez fêlicissimus,
der ander agapîtus -,
diu houbet schiere ab slahen.
duo si ze der marter solten gân,
sancte laurentîus daz ersach,
wi lûte er rief unde sprach:
< owol dû, vater hêre,
nu enlâ mich hinder dir niemêre!
waz hân ih wider dînen hulden getân?
nû was ih dîn haimelîch kapelân
unde was des wol gewon,
swâ wir ze gotes dieneste solten komen,
dâ wâren wir ie gemainlîchen.
wie wil dû mir nû sô geswîchen?
lâ mich dîner hêren marter geniezen,
want dû mir selbe gehieze,
daz ich von dir niemer wurde gescheiden.
dînen scaz hân ich geteilet
under witwen und under waisen:
nu enlâ mich, hêrre, niht in den fraisen.
lâ mich mit samt dir varn.>
duo antwurte im der hailige man:
< vil lieber sun mîn,
niene verlâz ich dîn.
vernim waz ich dir sage:
von hiute uber drî tage
sô lônet dir unser hêrre
mit sô manicfalten êren,
die flaisclîchiu ougen
niemer mähten gescowen,
noh mennisken ôren
niemer megen gehôren.
ich pin ain alt man:
man hât mich schiere erslagen,
iz ist lîhte uber mich ergangen.
man kolt vil lange
dîn flaisc und dîn gebaine,
dîn sêle ist hailich unde raine.
nâh dîsen drin tagen
soltû nâch mir varn,
elliu himeliske tugent
frowet sich alzan uber dîne jugent.>
vil schiere wâren di hêrren erslagen.
ze hove ruogte man den kapelân.
si sprâchen, daz er kamerâre wære
und alles sînes scazzes phlæge.
der cunic grimme
hiez in im schiere fur bringen.
als er in an sach,
vil griscrimmente er sprach:
< bewîse mich des scazzes
und alles des dinges
des dîn maister phlac,
oder dû enuberwindest niemer disen tac.>
duo antwurt im sus
der guote sanct laurentîus:
< mîn maister ist mir hiute erslagen;
ich enmach dir nû niht dar umbe gesagen,
gib mir aber drî tage frist.
ih sage dir daz wâr ist:
aldaz ih des scazzes denne hân,
ih haize dir in allen her vur tragen.>
der kunic tet als er in pat.
sanct laurentîus sant uber alle di stat,
er hiez im di armen bringen,
in des wâren gotes minne
tailet er under siu den scaz,
unz in der kamere niht mêr was.
er wære nakket oder siech,
er verlie daz nieht,
er nehulf in uzer den nôten
mit scazze und mit wâte,
er dwuoc in die fuoze.
er chuste dar an suoze
durh willen unseres hêrren,
er enphalh in allen sîne sêle,
daz si fruo und spâte
mînen trehtîn bæten,
daz er sînem maister genædic wære
und ouh im sîne sculde vergæbe.
er gerehte sih trâte
ze sîner langen herverte.
nâh dem dritten morgen vil fruo
der cunic sprah im vorhtlîche zuo,
ob er mit dem lîbe wolte gedingen,
er hieze den scaz vur bringen,
dô sprah der hailige man:
< du nemaht scazzes von mir niht hân.
ih hân in gegeben
umbe daz êwige leben,
er sol nâh disen arbaiten
mih vur got laiten
in daz himelrîche;
dar gedinge ih gewislîche.
mir ist komen daz zît:
ih sol verwandelen disen lîp.
dem flaiske maht dû wol tarn,
der sêle nemaht dû vurnamens niht gescaden,
diu scol wider zu ir scepfære.
dîne werltlîche wîzze sint mir unmære.>
der kunic erzurnde harte
sâ an dem worte,
er hiez in brennen ûf ainem rôste
der christenhait ze trôste;
der rôst der was îserîn.
duo lobet er mînen trehtîn
sîner marter vil swære.
duo si alle wânden, daz er tôt wære,
die engel er von himele sach,
zu den wîzzenâren er duo sprach:
< owol ir tumben
wan kêrt ir mich umbe?
ir birt alsô vergeben hie gesezzen,
ir meget mih ainhalp wol ezzen,
dâ bin ich gar sam ain fisc,
den man sezzet ûf des kuniges tisc.
disiu wîzze netuont mir niht wê,
ich lige ûf ainem touwegem clê,
daz habent di engel von himele getân.>
duo bekêrte sich manic wîp unde man.
duo sprach er zu dem grâven ypolitô,
der in dâ martern solte:
< ypolitê, gloube an den got
der die marter unde den tôt
an dem crûce durh unser sunde dolte,
alsô er selbe wolte,
des engel mih behuotent,
daz mir von dirre gluote
niht gewerren nemac.
zewiu vorderst dû an mich scaz?
ich hân in gegeben
umbe daz êwige leben.
ich getrûwe gote vil wol,
dû sîst ouch der rehte scol,
du nemaht sîn niht uber werden,
durh got solt dû ersterben,
dîn marter wirt alsô grôz,
dû bist der rehten hûsgenôz,
ich sage dir wærlîche:
mit grôzer marter besizzest dû daz himelrîche.>
duo toufte sich der guote sanct ypolitus.
duo hiez der cunic dêcîus
valêrîânen -
der was rômære burcgrâve -,
daz er des erdæhte,
daz er in mit wîzzen vur bræhte.
duo hiez der grâve valêrîân
zesamene komen sîne man,
er beriet sich mit den kargen,
duo rieten im die argen,
er hieze die gesinden
sanct ypoliten pinden
wilden rossen zu den zagelen:
durch dorne und durch hagene
fuorten si den gotes trût,
si zarten im abe flaisc und hût.
in der grôzen marter er got erbat,
daz allez sîn hîwisc bekêret wart,
baide wîp unde man;
diu liez der grâve valêrîân
ze des hêrren antwurte
kolen mit den swerten.
do der kunic dêcîus daz ersach,
daz iz frume niene was,
daz sich diu gotes lêre
bî im harte begunde mêren,
er gebôt sînen kameræren,
alsô liep sô in daz leben wære,
si bræhten im alle di cristen
di si in sînem rîche westen.
er swuor ûf sîner corône,
nehain furste wære ze rôme
sô rîche noh sô mähtic,
sô hêre noh sô creftic,
der si vor im bihielte.
aldes er wielte,
lêhen unde aigen,
er negæbiz allez den haiden
und ræchiz an sîn selbes lîbe;
er solt ouh von rehte lîden
diu wîze der christen.
duo getorste si langer niemen gefristen.
duo braitte sich des kuniges æhtesal,
si flouch uberal.
duo wart diu suochunge vil wît:
man vienc man unde wîp.
der kunic hiez gâhen
sumelîche erhâhen,
sumelîche versenken,
in dem wâge ertrenken,
sumelîchen di hût ab rîzen,
sumelîche in den karchære stôzen,
sumelîche in der mangen slingen verwerfen -
niemen getorste in duo helfen -,
sumelîche gotes scalche,
mit wallundem kalche
marterte man in die lîchnâmen.
alle die an got jâhen,
der marter wart vil grôz,
daz bluot von in flôz
ze rôme uber alle di stat.
owî wie grôz der jâmer duo dâ wart!
diu heilige scrift wart dâ revullet,
dannen der hêrre dâvîd dâ cellet;
an dem salter stât gescriben dâ:
< mors sanctorum preciosa.>
was in der tôt duo swære,
nû sint si der werlte rihtære;
liten si duo die kôle,
nu habent si aver ir corône,
nû haizent si alle kunige.
iz ergienc in aver ubele,
die siu dâ marterôten:
die sint iemer mit wîzzen unt mit nôten.
dêcîus huop sich dô
hin ze der burch ze effesô:
alle die an got dâ geloupten
die hiez er alle martern unde houpten.
siben pruoder wâren dâ cristen,
di wolten den lîp vor im fristen;
si fluhen in aine stainwant,
dâ siu der kunic mit mûre inne gebant.
dâ wonten si inne, daz ist wâr,
zwai hundert jâr
unt zwaier minner denne fiunfzec mêre,
unze theodôsîus der hêrre
wart ze rôme rihtære,
ain cunic tiure unde mære,
und ain grôzer sent gelobet wart
hin zu effesô in die stat.
dar kômen irrære,
si sprâchen, daz unser urstende niene wære,
noh der lîchnâme unde diu sêle
gesamenten sich niemer mêre.
jâ hête diu christenhait
vil michel nôt unde arbait,
unze mîn trehtîn
eroffente die vil lieben scalche sîn:
die wurden daz wâr urkunde
der hêren urstende.
dêcîus hiez der christenhaite slahen,
daz wir ir nehain zale nemegen haben.
die tievel in zebrâchen,
die hêren marterâre si râchen.
daz rîche hêt er vur wâr
niwan ain jâr
und zwêne mânode mêre;
die tievel wîzzent sîn sêle.
daz rîche besaz duo dioclêtîânus
unde sîn geselle maxîmîânus,
die ubelen wuotgrimmen;
si kêrten alle ir sinne,
wie si des erdæhten,
daz si vur bræhten
die trût unsers hêrren.
iedoch begunden si sich mêren.
ir æhte flouc in diu lant,
swâ man dehainen christen vant
der des gelouben verjach,
der hête michel ungemach.
si marterten bî ir zîten
den guoten sanct vîten,
si marterten sanct pancrâtîum
und den guoten sanct maurîcîum.
nû suln wir ouch sagen,
welhen trôst wir zuo den hêrren haben:
sanct vît was ain wênigiz kindelîn,
an sîner marter bat er mînen trehtîn:
swem wirret diu vallende suht,
die habent alle zuo im fluht,
daz gehiez im selbe unser hêrre,
daz die iemer mêre
ze ainer jâres friste
sculn haben reste.
nû hôren wir aver sagen:
sanct pancrâtîus der hailige man,
die tugent wir von im haben:
swert ûf sînem hailigem gebaine
swert aide maine,
der lebet hie iemer mêre
mit laide und mit sêre,
und wil er âne buoze resterben,
so nemac sîn dort niemer rât werden.
daz dritte wil ich iu sagen,
dannen diu christenhait grôzen trôst mac haben:
sanct maurîcîus die tievel vertrîbet,
den plinden er verlîhet
ir gesihen wol widere.
den gewalt hât er von himele,
den verlêch im unser hêrre.
ouch sage ich iu von im mêre:
die suntigen er gehailet,
die miselsuhtigen er gerainet;
er ist ain tiurer marterære,
alle suntære
suln in väterlîchen lieben,
si megen gerne zuo im fliehen.
nû sagen wir iu von dem tiuren herzogen,
wie er zuo der marter kom.
er was zewâre
herzoge der môre;
duo hôrt er sagen mære,
wie die christen wæren
in des kuniges æhte getân.
daz erbarmet dem hailigen man.
duo manet er sîne holden,
di den lîp durch got arbaiten wolten,
si kômen im drâte,
er bedorfte ir ze grôzer nôte.
in ainer luzzeln stunt
gewan der hêrre sehs tûsunt
sehs hundert unde sehszec unde sehs man:
die hôrten alle zu ainer kuniges scar.
der herzoge saget in sînen willen:
er wolte durh got wallen.
si sprâchen alle, si wâren im gerehte,
sie wolten gerne durh got vehten.
nû hôren wir daz buoch sagen daz:
swâ ain kuniclîch scar was,
da negebrast niemer dirre zal,
swâ si riten an daz wal;
diu sehs hundert
huoten sehs tûsent,
sehzec denne der gesellen
huoten sehs hundert denne,
sehs ûz erwelte man,
den wâren si alle untertân.
sanct maurîcîus huop sih dannen
mit sînen lieben mannen,
si fuoren scône
engegen der burc ze rôme.
under diu gebôt maxîmîânus sîne hervart.
duo sancte maurîcîus kom ze rôme in die stat,
der cunic enphie siu hêrlîche,
er sprach, daz er si mit flîze
in sîner haimelîche wolte hân.
ir geserwe dûhte si harte lussam.
sancte maurîcîus unde di sîne
di newolten dâ niht belîben.
si huoben sih allez mite,
si hêten tugentlîche site,
si uobten christenlîch êwe,
si wolten got flêgen,
man sanc in gewisse
die mettîn und die misse,
ir almuosen si gâben,
guoter werke si phlâgen,
si vielen ir venie,
si betten hin ze himele,
ir herze begunde got minnen.
des wurden schiere innen
die dâ bî in geherberget wâren,
daz si der christenhaite phlâgen.
duo îlten si ze dem kunige,
si sprâchen:< hêrre, unser geverte daz ist ubele.
nû wil dû ze kerlingen,
die cristenheit dâ dwingen: -
daz sint wunderlîchiu dinc -
unt die cristen under uns sint.
von den swarzen môren
wir nemegen anders niht gehôren:
si nennent allez ainen got,
der ze jerusalêm wart gemarterôt.
si geruowent naht noh tac,
niemen dir gesagen nemac
ir michel ungehirme.
hêrre, nû lâ dîch erbarmen
uber unsih haiden,
daz wir mit den christen iht gemailen.>
duo zurnde der kunich maxîmîân,
er hiez ie dem zehenden man
diu houbet sciere ab slahen,
daz si dâ vorhte zuo solten hân,
ob er si dâ mite mahte bekêren.
si flîzten sih ie mêr unde mêre
in dem gotes dieneste,
mit troun noh mit listen
nemaht er si nie uberwinden.
duo hiez er die gesinden
mit swerten koln ze tôde.
du enphiengen si ir crône:
in dem gotes rîche
dâ wonent si iemer êwichlîche;
sehs tûsent sehs hundert sehs unt zehzich man,
die wurden alle aines tages erslagen.
duo frowete sih der cunich maxîmîân,
daz er daz mort hête getân.
der ubele nemaht in niht genuogen;
diu abgot wolt er ander stunt uoben:
diu ê wâren zebrochen,
diu wurden ander stunt gegozzen,
geniwet und geêret:
der tievel in daz lêret.
der bâbese wurden cehene,
unt elliu diu menige
diu under in was,
vil luzel ir genas.
si nedolten in allem rîche
nehainer slahte kirchen,
si zestôrten si mit prande
den cristen ze scanden,
man suohte si under stunden
da ze walde mit den hunden,
in den lochen unt in den bergen,
si muosen alle resterben.
diu cristenhait harte zergie,
diu haidenscaft wider an vie.
dîoclêtîânus
unt sîn geselle maxîmîânus,
die grimmigen wuoterîche,
die rihten harte gewalticlîche.
in allem disem mergarten
vorhte man si harte.
si rihten, saget daz buoch vur wâr,
sehs wochen unde zwênzech jar.
dîoclêtîânus wart erslagen,
maxîmîânus von dem rîche entran.
got daz unpilde an im rach:
in engellande er sich selbe restach.
daz buoch chundet uns sus:
daz rîche besaz dô sevêrus.
bî sînen zîten was ze baiern ain herzoge,
der was in grôzem lobe,
gehaizen was er adelgêr;
vil dike getet er
wider rômischem rîche.
daz begunde in harte misselîchen.
dem chunige kom ze mære,
daz in sînem rîche newære
nehainer slahte werltlîch man,
der sô dike wider sînen hulden hête getân,
unt vertruoge erz im iht mêre,
iz gienge im an sîn êre.
dô chômen boten frône,
si gebuten im ze rôme:
der cunic wolte mit im rede hân,
er hête wider sînen hulden getân.
der herzoge hête ainen man,
den er dike ze sînem râte nam.
er vordert in zu sîner chemenâten,
er sprach:< nû solt dû mir aller êriste râten;
dîne gedanche sint ofte guote.
ich hân grôz ungemuote;
rômære hânt nâch mir gesendet:
ich vurhte, daz si mich scenden;
iz ist ain grimmigiu diet.
mîn gemuote netrait mich dar niet.
maht ich sîn uber werden! -
ich kum dar harte ungerne.>
duo sprah der alte râtgebe:
< alse gerne sô ich lebe,
sô rât ich dir dîn êre.
revurhte dirz niht sêre.
wil dû mir volgen,
besende dû dîne holden,
haiz si vazzen mit dem alre besten gewande
daz man vinde in allem lande.
du nemaht niht gevehten
wider rômischem rehte.
var dû hin ze rôme,
geêre dû die crône,
wette dem cunige sîn harnscar,
alles rehtes wis im gar.
wil er iht dar ubere,
daz ergêt im lîhte ubele.>
duo vazte sich der herzoge
engegen des kuniges hove.
als er ze hove kom,
man enphie in laider nie wol.
dô in der cunich an sach,
vil zornlîche er sprach:
< wie getarst dû vur mich komen?
dînen lîp hâst dû von rehte verlorn.
dû hâst mir vil ze laide getân;
die râche wil ich hiute an dir hân.>
duo sprach der herzoge adelgêr:
< dîn pote belaite mich her.
mit rehter urtaile
rômære aller gemaine
wil ich dîne hulde gewinnen,
cunic, al nâch dînen genâden dingen.>
duo sprach der kunic sevêr:
< ich enwaiz der genâden niemêr.
daz houbet sol man dir ab slahen,
dîn lant sol ain anderen hêrren haben.>
duo wegeten im rômâre:
si sprâchen, daz in dem rîche newâre
nehain milterre man.
der chunic solte sîn minne hân.
in dem senâte
berieten si sih trâte:
si sniten im ab sîn gewant,
daz iz im an den cnien widerwant -
dâ wolten si in gescenden mite -,
daz hâr si im vor ûz sniten.
alsô wolten si entêwen
den aller tiuristen hêrren
der ze baieren ie lant gewan.
iz wart aver sît allez wol widertân.
duo der tiurlîche herzoge
wider zuo den herbergen chom,
sînes muotes was er harte erbolgen.
duo trûrten alle sîne holden.
duo sprach der alte râtgebe:
< hêrre, daz dîn got phlege!
nû lâ dîn trûren sîn.
gevolgest dû noh dem râte mîn,
iz ergât al nâch dînen êren:
dich muozen elliu rômisken hûs flêgen.>
duo sprach der herzoge adelgêr:
< dîn ræte brâhten mih her.
maht dû mit dînen guoten sinnen
mich iemer wider bringen
an die stat dâ ich ê was,
ich getrûwe dir iemer deste baz.
ich enbehabe ouch hie mîn êre,
ich enkume anders ze baieren niemer mêre.>
der alte sprach im aver zuo:
< hêrre, nû haiz mir sam tuon
alsam dir sî getân.
dar zuo besende alle dîne man:
dû solt in allen lîhen unt geben,
daz si sich alle samt lâzen besceren.
nû waz wil dû des mêre?
ich beherte dir, hêrre, alle dîn êre,
oder ich verliuse den lîp mîn.
lâ mich, hêrre, des tôdes dar umbe sîn.>
der herzoge vorderôte sîne man,
in suntersprâche er si nam,
er sprach:< swer mir nû ze mîner nôt vollestât,
wirt mîn iemer mêr dehain rât,
dem wil ich lîhen unde geben,
der sich durch mich nû læt bescern,
alse mir ist getân.>
jâ sprâchen alle sîne man:
si wâren im gerait unz an den tôt,
si geswichen im niemer ze hainer nôt,
allen sînen willen
wolten sie iemer gerne ervullen.
vil schiere si sich alle bescâren
die mit im ûz komen wâren,
si sniten abe ir gewant,
daz iz in an den cnien widerwant.
die helede wâren lanch gewahsen,
alse hêrlîche gescaffen,
si wâren alsô zierlîch:
iz newart nie nehain kunic sô rîch,
si gezêmen im wol in sîner scar.
die helede wâren wol var,
si wâren tugentlîch unt lussam,
daz sîn alle die wunder nam
die si ie gesâhen,
daz si alle samt jâhen,
si gebârten sô vermezzenlîche:
si gezæmen wol dem rîche
ze minnen unt ze êren.
sô sprâchen alle di tiursten hêrren.
des anderen morgenes vil fruo
der herzoge chom ze hove duo.
als in der chaiser an sach,
mit halben muote er zuo im sprach:
< wan sagest dû mir, lieber man,
wer hât dir disen rât getân?>
dô sprach der herzoge adelgêr:
< ich vuorte samt mir her
ainen mînen dienestman,
der mir dike liebe hât getân.
auch ist unser gewonhait dâ haime:
swaz ainem gescihet ze laide,
daz muozen wir alle samt doln,
alse wir her sîn chomen.
er sî arm oder rîche,
daz tragen wir alle gelîche.
unser sit ist alsus.>
dô sprach der kunic sevêrus:
< nû gimmir den selben man,
den wil ich in mînem hove hân,
sô dû nû sceidest hinnen.
des hâst dû mîne minne
hinnen vur iemer mêre.
mit allem guote lône ich dir sîn gerne.>
vil ungerne iz der herzoge tete,
iedoch muoser in gewern der bete.
er nam den dienestman bî der hant,
er enphalh in dem kunige in sînen gewalt.
der herzoge unt sîne man,
ze dem kunige er urloup nam.
duo sprâchen alle rômære,
wie willich si im wæren.
dannen sciet der herzoge.
er stuont in dem aller hôhisten lobe,
sô nie nehain tûtisk man
sulh êre an rômæren gewan.
dô si chômen under wegen,
dô rieten aver die râtgeben,
er sante ze baiern in daz lant,
er gebôt in allen bî der zeswen hant:
swelhe lêhenreht wolten haben
oder ritteres namen,
si êrten den herzogen dâ mite,
daz si daz gewant ab sniten,
unt swelhe ouch daz verbæren,
daz si daz hâr niht vor ûz enscæren,
die hêten die hant verlorn.
alse daz mære dô ûz chom,
daz sich die baiere besniten,
dô geliebet in der site,
daz sich alle die nâch im bescâren,
die in tûtischem rîche wâren.
dar nâch stuont ez unlange,
unz diu friuntscaft was ergangen
enzwischen dem rômischem chunige unt dem herzogen,
man ruogt in aver dâ ze hove.
româre sprâchen alle ubelîchen dar zuo,
wie erz ie getorste getuon?
man gebôt dem herzogen adelgêre,
alse liep im wære lîp unt êre,
er chôme sciere ze lâterân,
der chaiser wolte mit im rede hân.
der herzoge guote
wart ettewaz unmuote.
ain boten er tougenlîche sante
ze wälhiskem lande
ze sînem alten dienestman,
er hiez in der alten triwen manen,
daz er im stille
enbute des chuniges willen,
waz er sîn wolte:
ob er ze hove solte,
oder dâ haime solte bestân.
dâ wolt er sînen rât zuo hân.
duo sprach der alte man:
< du nehâst niht rehte her zu mir gevarn.
hie vor dô ich des herzogen was,
dô riet ich im al deste baz.
er gab mich hin dem chunige:
do gewarf er laider ubele.
riet ich nû an daz rîche,
sô tæt ich ungetriuwelîche.
iedoch wil ich dem chunige ain spel sagen.
maht dûz wol behaben
unt sagest dûz rehte dînem hêrren,
iz gezimt im wol zu sînen êren.>
des anderen morgenes vil fruo
der alte gie ze hove duo.
er sprach:< hôrest dûz, lieber hêrre?
ich gedenche an altiu dinch verre,
wil dûz, hêrre, vernemen,
ich sage dir ain scône spel.>
dô sprach der cunic sevêre:
< daz hôre ich vil gerne.>
< ain man hie bevor was -
min vater sagete mir daz -,
der zôch im ain guoten garten,
des flîzt er sich vil harte:
dar inne zôch er wurze unt crût,
der garte wart im inneclîchen trût.
ain hirz wart sîn gewar,
nahtes slaich er dar,
uber aine stigelen nidere
dâ spranch er allez ubere.
die sînen guoten wurze
die dûhten in suoze,
unz der garte aller wuoste gelach.
daz traip er vil manigen tach.
der gartenære wart sîn gewar,
vil sciere geriht er sich dar.
als er wider ûz solte varn,
dô rach der armman sînen scaden:
daz ain ôre er im ab sluoch.
diu snelle in dane truoch.
der man vârte sîn aver,
er erreichet im den zagel,
er sluoch in im halben abe,
er sprach: « diz zaichen dû trage!
smirzet iz dich iht sêre,
dune chumest her wider niht mêre. »
iz gescach in luzel stunden:
dem hirze gehailten sîne wunden.
er streich hin widere
an sîn alte stigelen,
crût unde wurze
leget er im allez wuoste.
der man wart sîn innen:
mit vil guoten sinnen
îlt er mit nezzen
den garten allumbe sezzen.
alse der hirz wolte widere
uber sîn alte stigelen,
der man begreif sînen spiez,
den hirz er dô an lief,
durch den pûch er in stach,
daz wort er dar nâh sprach:
« diu suoze wirt dir ze sûre,
mîn wurze arnest dû vil tiure. »
sînen hirz er dô entworhte,
sô er von rehte solte.
ain vohe charge
lac dâ bî in ainer vurhe.
alse der man her dane entwaich,
diu vohe dar zuo slaich,
daz herze si im enzucte,
ir wec si dâ mit ructe.
alse der man wider chom,
sîn gejac geviel im aller vil wol.
dô er des herzen niene vant,
er sluoch zesamene mit der hant,
er îlte âne zwîvel,
er sagetez sînem wîbe:
« ich wil dir ain grôze mære sagen:
den hirz den ich ervellet hân
der was michel unde guot,
wan daz er nehain herze in im entruoch. »
duo antwurte im daz wîp:
« daz west ich ê wol vor maniger zît.
want der hirz lait ê den smerzen,
unt hêt er dehain herze:
do er daz ôre unt den zagel hête verlorn,
er newâre niemer mêr in den garten chomen. »
elliu dise rede wæhe
was dem boten ze nihte mære,
wande er si ainvalteclîche vernam.
mit zorne chêrt er dan
wider in baierlant,
dâ er sînen herren vant.
als er sînen hêrren den herzogen an sach,
daz wort er uber lût sprach:
« swie ich michel arbait habe reliten,
ich enhân niht erworven der mite
daz dir gulte ain bône.
waz woltest dû mîn hin ze rôme?
er enbiutet dir niht mêre,
wan ain spel saget er sînem hêrren.
er hiez mich mit im ze hove gên
unt hiez mich daz spel rehte vernemen
unt hiez mich dirz hie haime sagen. -
daz er iemer ubel jâr muoze haben! »>
do der herzoge daz spel vernam,
er hiez im gewinnen sîne man,
er sprach:< owol ir helde vil snel,
ich wil iu besceiden diz spel:
rômære wellent mit nezzen
mir mînen lîp versezzen.
nû wizzet aver wol zewâre:
sine durfen mîn ze rôme an der stigelen niht vâren.
unt gesuochent aver si her ze baiern -,
ich wil iu die rede bescaiden:
ist daz ich selbe herze hân,
unt wellent danne mîn liebe man,
si vindent hie ainen bôsen chouf,
si gewinnent hie durchelen pûch,
daz selbe der chunich sevêre
gewinnet sîn niemer frum noch êre.>
dô saget man aver in rômiscem hove,
daz der herzoge niene wolte vur chomen,
dô zurnde der chunic sevêr
ie mêr unde mêr,
daz der herzoge sînen hof niene wolte suochen.
er sprach, er wolte aver selbe des ruochen,
daz er besæhe,
in
râte
sich drâte,
in ainer luzzelen stunt
gewan er drîzec tûsunt
allez guoter cnehte,
die wâren wol gerehte
mit helmen unt mit halspergen.
si chêrten vur berne,
daz here volget im uberal.
si riten durch trienttal.
dô froweten sih die vaigen
ûf daz lant ze baieren.
dem herzogen chom ze mære,
daz in die rômære
suochten mit sô getânem her:
er nemahte sich ir niht wol rewern.
dô nam im der helt guot
ainen vîl tugentlîchen muot:
er ladete zewâre
friunt unde mâge,
beidiu chunne unde man,
helfe suocht er si an.
ain wazzer haizet in,
dâ chômen si alle zuo im,
manic helt snelle unt junge
chômen ze der samenunge.
der herzoge ûf ain hôhe trat,
ze den baieren er sprach:
< owol ir helde vil vermezzen,
nu ensolt ir niht vergezzen
daz ir mir diche wol habet gehaizen,
nû sult irz ouch laisten.
man tuot mir grôz unreht:
ze rôme stuont ich gereht;
dâ mich der cunic schante
mit hâre unt mit gewande,
da gewan ich sîne hulde;
nû suochet er mich âne sculde.
daz enwære nehain grôz nôt,
læge der man sciere tôt.
uns trowent rômære
in ir charchære;
sô cholent si uns den lîp.
si gehônent uns diu wîp,
diu in sô liep sint,
si retôtent uns diu chint,
si stiftent roup unde prant.
sô gewinnet baierlant
hinnen vur niemer mêre
die tugent unt die êre
unt iz bî mir gewon was.
nû wert, helde, deste baz
baidiu lîp unde lant.>
si racten alle ûf ir hant:
swer in dâ entrunne,
daz er niemer mêr gewunne
an baierisker erde
neweder aigen noch lêhen.
herolten den marcgrâven
den sant er ingegen den swâben,
daz er in die marche werte,
die in duo starche herten.
mit den er ainen sturm vaht.
dâ tet in got sigelhaft:
den herzogen prennen er vie,
an ainen galgen er in hie.
den grâven ruodolven
unt ander sîne holden
mit sînen pruodern zwain,
den sant er ingegen bêhaim.
der kunic von bêhaim was ze salre,
mit micheln magene,
dâ hert er in baierlant.
als in der grâve ruodolf vant,
er nam selbe sînen van,
er rant in vermezzenlîchen an,
er sluoch den kunich osmîgen,
do entrunnen im die sîne.
den roub er wol wider gewan,
da ze kampach want er sînen van.
wirnt hiez der burgrâve.
den sant er zewâre
ingegen der hûne magen.
daz enchan iu niemen rehte gesagen,
wi vil der hûne dâ tôt lac.
si jageten si allen ainen sumerlangen tach
unz an ain wazzer haizet trûne.
da genâren si vor den baieren chûme.
der edel herzoge adelgêr
der laite sîn her
ze brichsen an daz velt,
dâ sluogen si ûf ir gezelt.
daz sâhen rômâre wartman,
si rihten ûf ir van,
si riten engegen den baieren.
dâ vielen die vaigen,
dâ brast manich eschîner scaft.
volcwîn mit michelre craft
stach des chuniges venre,
daz dem snellen helde
daz ort hin durch prach.
daz wort er vermezzenlîche sprach:
< den cins brinch dînem hêrren
unt sage dem kunige sevêren:
ob er mîn hêrren scante
mit hâre unt mit gewande,
iz ist chomen an die stat,
daz erz im wol vergelten mach.>
er zucte wider ûf den van,
daz ros er mit den sporn nam,
er durchprach in die scar.
si beliben alle dâ gar,
ûzer iewederem rîche
newolten si niht entwîchen.
wie luzzel der genâren
die nuzze oder frum wâren!
der strît was unregangen
den tach sô sumerlangen.
rômære helde die vil chuonen,
die ir vanen gruonen
wurden alle bluotvar,
die ir vil wîzen liehten scar
die trôrten alle daz walbluot,
daz nie sô manich helt guot
an ainem velde gelac.
niemen iu gesagen nemach
die vil micheln grimme.
die snellen jungelinge
mahte man dâ scowen
harte verhowen.
dâ viel man uber man,
daz walbluot von in ran
mêr denne uber ain mîle.
dâ maht man hôren scrîen
niewan oh unde wê.
daz gehôrtet ir ê nie mêr,
daz helde sô chuone
alle ainander sluogen.
sine wolten durch den tôt
noch durch dehaine werltlîche nôt
von der walstat chêren
noch verlâzen ir hêrren,
si nebræhten in mit êren dane.
daz was ir aller bane.
der tac begunde sîgen,
rômâre begunden zwîveln:
si wâren verhowen harte.
volcwîn der venre des gewarte,
den vanen begunder chêren
ingegen dem kunige sevêren.
baier die herten,
mit ir scarpfen swerten
ingegen dem kunige si drungen,
ir wîcliet si sungen.
die walhe dô entohten
ze vliehen noch ze vehten.
sevêrus ersach daz,
daz ez frum niene was,
daz di sîne wurden wunt unt erslagen,
unt daz wal niht langer nemahte behaben.
daz swert warf er ûz der hant,
er sprach:< rôme, dich hât baierlant
gescendet alsô sêre:
nu enruoche ich ze lebene mêre.>
volcwîn sluoc in wærlîche.
sibendehalp jâr riht er daz rîche.
alse der kunic erslagen wart,
der herzoge stachte sînen scaft
ze dem heselînen brunnen:
< daz lant hân ih gewunnen
den baieren ze êren.
diu marke diene in iemer mêre.>
daz buoch chundet uns daz:
hêlîus pertinax
der besaz dô daz rîche.
iz chom dar zuo wunderlîche.
der site was sô getân:
ze rôme was luzel dehain edel man,
er neworht im ain hantgemæle,
daz man iemer von im sagete ze mære.
dô chom iz alsus,
daz der kunic hêlîus
ain spilhûs worhte,
sô er baz nedorfte:
von guotem marmelstaine,
mit golde gezieret claine.
als ich iu nû sage:
dar chômen si alle samztage,
si uobeten dâ ainen site,
dâ was den frowen wol mite:
naket giengen si âne wât,
alse der man geborn wart,
sô samenten si sich dar inne,
niewan die edelinge.
mit ol si sich bestrichen:
sô si ainander an griffen,
diu hant im danne ab slaif,
diu hût was im alsô waich,
daz er in niender mahte gevâhen.
sô lacheten alle die dâ wâren.
swelher denne was sô starch,
daz er den anderen nider warf,
der hête di êre gewunnen,
daz im die frowen ain lop sungen.
aines tages chom iz sus,
daz der kunic hêlîus
ranc ouh dar inne,
dô phlach er guoter sinne
unt was an dem lîbe sô frävele unt sô starch,
daz er die rômære alle nidere warf,
daz im niemen mahte widerstên;
als ez im selbem ze laide solte regên.
nû hôren wir daz buoch sagen:
ain vurste hiez jûlîân,
der hêt daz lop behalten
unz an sîn alter,
daz ze rôme was nehain man,
der in wol getorste bestân.
do dem kunige dô sô wol gescach,
hai wie ungerne er daz sach!
er tete sîn gewant ûz,
er spranch ouch in daz spilhûs,
er begunde ringen:
si wânden alle dar inne,
er hête den kunic sciere uberwunden.
in ainen luzelen stunden
der chunich gevie in bî der bruste,
er dructe in sô vaste,
daz im daz pluot ûz den ougen spranch.
vil frävellîche er in swanch
nider zuo der erde.
tôt lach der hêrre.
ainen pruoder habete dô jûlîân,
vîl tougenlîche besant er sîne man:
im chômen vil sciere
fiunf tûsent unde mêre.
der chunic sîn niene weste,
unz die laiden geste
ze den turn în drungen,
ir wîcliet si sungen.
der kunic hêlîus werte sich sô lange,
unze die sîne gevielen alle.
daz enwas nehain frum:
er nemahte derwider niht getuon;
daz houbet sluogen si im abe,
rômære truogen in ze dem grabe.
siben mânode rihte der hêrre,
dar uber fiunf tage mêre.
hêlîus adrîânus
der rihte dô rômiske hûs.
jerusalêm diu mære
diu stuont wuoste und lære:
die haiden habeten si zestôret,
die mûre gar zevuoret.
daz tet der kunic cosdras,
daz erâclîus an im wol rach.
der kunich hêlîus adrîânus,
dô gewarf er alsus:
er begunde di stat ze lieben,
harte wol zieren,
er verte wider die stat,
alse man hiute wol chiesen mach,
er verwandelt ir den namen,
er wolte si vur aigen haben:
si solte dô haizen hêlîâ.
daz rach got sciere dâ:
ze damaske wart er reslagen;
jerusalêm behabet aver ir namen,
alse si dâ vor gehaizen was.
ainlef mânode er daz rîche besaz.
damaske engalt sîn sêre:
rômære rachen ir hêrren.
si huoben sich uber mere,
si suochten si mit here,
iz wart in al ze laide.
diu lantscaft algemaine
wart sô urbowe,
daz si harte muose riwen,
daz der kunic ie dâ reslagen wart.
si riten ze jerusalêm in die stat.
mit gemainem râte
rômære lobeten dô drâte
lûcîum accommodum.
si sprâchen, daz des rîches stuol
stuonde ubel lære,
si nâmen in ze rihtære.
alsô wonete der strît
vil manige wîle unde zît.
alarîcus unt sîne man,
sô wir daz buoch hôren sagen,
die hugeten haim ze lande.
dô dûht ez si ain michel scande,
daz iz wider in getân was.
si rieten dem chunige daz,
daz er rite ze pulle -
dar was ouch sîn wille -,
unz si an ir friunden vernæmen,
waz ir wille dar umbe wære.
die ûzern wolten alarîcum haben,
des enwolten di innern niht staten.
lûcîus accommodus
rihte rômiske hûs.
daz wart in sît ze laide:
dô wart ir vil vaige,
dô alarîcus sich rach;
die gruntveste er in sît ûz der erde brach.
duo die hêrren chômen
wider in die stat ze rôme,
si enphiengen wol zewâre
friunt unde mâge
alt unde junge,
ir lop si in sungen.
si froweten sich ir chunfte,
si dancheten in der sigenunfte,
wande si wol den sig nâmen,
dâ si ze damaske gevarn wâren.
alse di hêrren wurden enphangen,
do gestuont iz unlange:
der senâtus vorderôte si dô,
man hiez si swern lûcîô accommodô.
die hêrren begunden sich sunderen;
sumelîche wâren dar under,
si sprâchen, si solten ê resterben,
ê si mainaide wolten werden.
si fristen ez unz an den anderen tac.
als in chom diu naht,
si entrunnen mit listen dar ûz,
si liezen wîp unde hûs.
alse di helde chômen
zu alarîcô ir hêrren,
unt si im geclageten ir nôte,
die si reliten hêten,
dô suocht er grôze helfe
ûzer maniger slahte rîche.
die chuonen mêdî -
ich wæn ez sô gescriben sî -,
die brâhten im an der stunt
guoter cnehte sehzec tûsunt,
die serzen unt die môre
die brâhten im sciere
zehenzec tûsent unt mêre
ze helfe dem hêrren.
der chunich von parthe
der gâhete harte,
er brâhte im fiunfzich tûsent helede
mit guotem geserwe.
der chunich von jacobîte
der brâht im in den zîten
fiunfzec tûsent manne,
mit brunnen bevangen.
der kunic von crîchen
der brâht im gewislîchen
ahtzec tûsent man,
der herzoge von pôlân
sibenzec tûsent mit hornpogen.
von riuzen im dô chom
cehenzec tûsent aver sâ.
der chunich von arâbîâ
der sant im an der stunt
sîner helde drîzec tûsunt.
die von kalâbrîâ
unde von sicîlîâ
die vuorten im ahtzec tûsent mit guoten willen.
sam tâten die von pulle:
die vuorten zwelf tûsent guoter cnehte
ze wîge wol gerehte;
der vurste der hiez willehalm,
dem enphalch der kunic sînen van.
rômære vraiskten daz,
daz der kunic mit samenunge was.
ir boten si duo santen
von lande ze lande.
den kunic von britten
hiezen si manen unt bitten,
waz si dâ vor durh in hêten getân.
er brâht in manigen hêrlîchen man.
der kunic von itâlîâ
joh der von purgundîâ,
si samenten sich mit flîze,
si vuorten manige halsperge wîze.
di von lantparten und von tuskân
die vuorten manigen helt lussam.
der herzoge von merân
unde sclâvus sîn man
die vuorten manigen helt guoten.
si kômen alle mit ainem muote
in die stat ze rôme.
man zalte zuo des chuniges crône
driu hundert tûsent geste.
iedoh stuont elliu ir nôtveste
an den chuonen rômæren.
ich wæne, in ie sô laide gescæhe.
alarîcus unt sîn here
die huoben sich von dem mere
ze rôme vur die stat.
ich wæne, ê noh sît enwart
sturm alsô fraissam.
willehalm vuorte des kuniges van
vaste unz an daz burgetor.
pîus antônîus habete dâ vor
mit aime guldînem ebere,
mit manigem helde edele,
die des vanen huoten
mit erbolgem muote.
da gestiez scar wider scar,
die helde vâhten alsô gar,
unz si sich gemiskten.
alarîcus warf mit listen:
er hiez zwelve sîner scar
mit rôten zaichen al bigar,
daz si sih wol erchanten,
di des niene verhancten,
daz si niemen underdrunge.
die wâren helde junge,
di behabeten ir hêrren daz wal.
dâ wart ain sô michel val,
daz man iz iemer ze mære mac sagen.
mit tôten vulten si die graben.
diu tîver vaste ûz gôz:
dâ daz pluot hine flôz,
dâ maht man mit sceffen hine varn.
ir wart alsô vil erslagen,
daz ir daz buoch nehain zal hât.
wol werten si ze rôme ir stat.
alsô diu sunne ze âbende verscein,
duo newas manne nehein,
der dem anderem gehelfen mahte.
willehalm den van begrifte,
den eber er duo nider stach,
rômære scar er durhprach.
alse si daz ersâhen,
die dâ gezaichenet wâren,
si huoben sih mit ellen:
iu enkan niemen gezellen,
welh mort dâ gefrumt wart.
alrîch dranc in die stat
mit sînen ganzen scaren.
rômære nemahten sich dô niht erhaln,
si muosen dar ûz fliehen.
da genas luzel iemen.
daz wâren wunderlîchiu dinch:
si sluogen wîp unde kint,
an den stunden
daz fiur si an zunten,
wîchûs unde turne
zevuorten si dar inne,
die mûre si nider brâchen,
hai wie si ir anden râchen!
daz in dâ vor ze leide gescehen was,
vil dike gedâhten si an daz.
ir kunne râchen si dâ:
von kalâbrîâ unt von affricâ,
die in dâ vor wâren reslagen.
da gewan rôme den scaden,
daz manz ze mære sagen mac
unz an den jungisten tac.
lûcîus accommodus wart erslagen;
vil scône hiez in alrîch begraben.
alsô gewan er an romæren di êre:
fiunftehalp jâr was er duo hêrre.
die sîn ingesîde wâren,
mit eiter si im vergâben.
daz buoch kundet uns sus:
daz rîche besaz achillêus.
der zierte rôme mit flîze:
mit marmelstainen wîzen
worht er diu tiurlîchen palas.
dem lantliute gebôt er daz,
si gæben ir stiure:
graben unde mûre
wart duo wol gaverôt
alsô iz der edel kunich gebôt.
ze ainer zît kom iz sô:
rômære besanten sih dô
nâh den aller tiursten hêrren
die in haimlîch wâren.
posthumus kom ouh drâte
zuo dem selben râte,
als er den rât vernam,
want er im sînen vater hête reslagen;
den er vil vermezzenlîche rach:
durh den kunic er stach.
posthumus ouh dâ tôt lac.
niun mânode er des rîches phlac.
die sîne wurden alle gevangen,
bestumbelet unt erhangen
mit wîzze unt mit sêre:
rômære râchen ir hêrren.
daz buoch kundet uns sus:
daz rîche besaz dô gallîênus.
der was der wîste arzât
der ze rôme ie geborn wart.
durh sîne michel wîshait
sô laid er dike arbait.
die cristen hazzet er sêre:
den was er ain grimmiger hêrre.
swâ er dehainen cristen vernam,
daz muose im an daz leben gân.
alsô im denne vertailet wart,
sô hiez er in vuoren ûzer der stat,
er versuohte sîn erzenîe,
er hiez in allen zesnîden
die vuoze unt die hende,
er hiez si in alle wîs scenden,
baidiu âder unde lit.
er rehuop aller êrist den sit,
daz man die liute stumbelet bî den ougen.
er newolte sih es ê niht gelouben,
unz er aller sîner erzenîe ze ende kom.
die heiden begunden alle sînen wîstuom loben.
der cunich gallîênus
der was ain wîser philosophus.
aines nahtes er an den sternen sach,
waz im des tages kunftich was:
daz im die kamerêre vergeben wolten.
der kunic daz niene dolte.
doh er weste ir willen,
er geswîgete vil stille,
unz er des tages uber den tisk gesaz,
dâ vil manic vurste bî im was.
duo der truhsæze daz ezzen vur truoc,
nihtes er zu im gewuoc,
wand er weste wol daz,
daz er dar an unsculdic was.
er neaz niht in der friste
unt enthielt sih allez mit listen.
alse der scenke dô vur gie,
daz houbet er nider hie,
er begunde aine wîle
harte gezwîveln,
er gewan manigen gedanc.
er rihte sih ûf uber lanc,
er sprah:< trac her nâher, liebe,
dû solt trinchen sciere,
die vursten suln alle wol sehen,
waz dû mir dâ woldest geben.
nû lâ unz sehen, wiez dir henge,
sô trinche ich dar nâh denne.>
der schenke gesah daz,
daz iz frume niene was,
er sprah:< ih pitte dih, hêrre,
durh dîne kuniclîch êre,
nu enthabe dîn gemuote,
bescein an mir dîn guote.>
der kunich gallîênus
der antwurte im sus:
< sam mir mîn gesunt,
dû trinchest ez ûz unz an den grunt.
dû hâst mir aine gruobe gegraben:
dû muost selbe den scaden haben.>
der schenke tet duo durh nôt
daz im der rîche kunic gebôt.
als er ûz dem kophe getranc,
daz ouge im ûz dem houbete spranc.
er viel tôt zuo der erde.
< hie ligest dû mir werde>,
sprach der kunic rîche,
< ich gelobe dir wærlîche:
dîn engiltet noh vil manic man
der nie scult dar an gewan.>
der kunic duo niht langer nebait:
ûzer rôme er rait.
die stat er wider an sach,
daz wort er ubellîchen sprach:
< wê dir, rôme diu verworhte!
wie harte ih mir vorhte
di wîle ih in dir was,
vil harte arnest dû daz!>
er sprach:< owê iu rômæren!
ja enbehieltet ir nie nehainen iweren rihtære,
ir nebræhtet in ie ze dem tôde.
man sol iu wol lônen
mit der selben mâze.
mînen zorn wil ih niemer verlâzen:
daz ir mîr ze laide habet getân,
daz muoz uber wîp unt uber kint gân.>
der chunic rait ze boimundes castelle,
dâ wolt er ûffe twellen,
unz er sîn wort wâr liez,
daz er rômæren dâ vor gehiez,
daz si iz niemer uberwunden.
an den selben stunden
hiez er im giezen ain arke,
michel unde starke.
diu arke diu was êrîn;
daz aiter hiez er tragen dar în,
er hiez si aiters vullen
al nâh sînen willen.
die arche hiez er âne zwîvel
senken in die tîver.
alsô des wazzeres strân
uber daz aiter ran,
swer sîn niderhalp enpaiz,
der muose sterben gotewaiz.
si wânden alle ze rôme,
ez chôme von dem gâhen tôde.
under tage unt under naht
driucehen tûsent ir dâ tôt lac.
diu arke was oberhalp der stat,
daz sîn niemen innen wart,
unz ain wîser arzât kom,
der was gelêrt vil wol.
als er den smac verstuont,
duo was im vil wol kunt,
daz iz von dem wazzer komen was.
vil sciere verbôt er daz
allen rômæren,
daz si die tîver verbæren.
der arzât was ain listiger man:
sîne hunde er duo nam,
er kêrte ûf bî der tîver stat,
als in lêrte der smac.
duo er duo kom an die stat
dâ diu arke versenket wart,
mit ainem hunde verstuont er wol daz,
daz daz wazzer obene guot was,
der ander hunt vil sciere restarp,
den er niderhalp in daz wazzer warf.
alsô wurden si innen
des kuniges ubele unt sîner grimme.
alse rômære sîn wurden gewar,
vil sciere huoben si sih dar,
si macheten ir antwerc,
bêdiu grôz unde starc,
die arke si ûz wâgen.
ih waiz si alle jâhen,
daz si nie gesæhen
nehain râche sô seltsæne,
si wære ain tievellîch râche.
bî ainem worte si alle sprâchen,
ez vuore von dem kunige,
ez ergienge im ouh ubele:
er wære schuldich des pitteren tôdes,
alle swuoren si des -,
ir kunne læge von im tôt.
der chunic wart gewarnôt,
er entran in syrîam.
dâ wart er sît erslagen
rômæren ze êren.
vier jâr was er hêrre.
daz buoch kundet uns sus:
daz rîche besaz constantîus.
daz habet ir wol vernomen ê,
daz bî dem bodemsê
constanze haizet ain stat,
diu im ze êrren geworht wart.
ze triere nam er ain frowen:
bî der gewan er entriwen
ainen tiurlîchen sun,
den cuonen constantînum.
die frowen wolt er duo kebesen.
duo wart daz kint frevele
unt gewan ze sîner jugende
maniger slahte tugende.
den hailigen gelouben er geliepte,
die toufe er gezierte,
mit michelre arbait
beherte er die cristenhait,
sô nie nehain irdiscer hêrre
in dirre werlte mêre.
alsô constantîus daz ersach,
daz der sun alsô frum was,
doh er wære ain kindelîn,
si muosen alle under im sîn
di im wâren gesezzen.
er wart ain helt vermezzen.
der kunic constantîus sîne boten sante
hin ze trierêre lande,
er enbôt der chuniginne
friuntscaft unde minne
unt alle vollichlîch êre.
duo swuor diu frouwe helêne,
daz si ê ersterben solte,
ê si in iemer gesehen wolte.
constantînus der guote
der sprah duo zuo der muoter:
< frouwe mîn diu liebe,
bedenke dih sîn vil sciere!
nû dir mîn vater êre biete,
ob dirz niemen anders riete:
ih pin dîn ainiger sun,
nû solt dû mirz ze liebe tuon.
ez wæren lasterlîchiu dinch,
hiezen mih die vursten kebselinch.
mînem vater dienent vorhtlîche
elliu rômisken rîche;
sô bistû, frowe, geborn
von kunigen unt von herzogen.
geboren alsô edele
gezimet niht ze kebese,
dû solt dih iemer nieten
in lande joh in diete
aller werltwunne.
geêre dîn kunne
unt behalt mir mîn êre.
daz diene ich gerne iemer mêre.>
duo sprah diu frouwe helêne:
< sun, durh dîn êre
wil ich tuon daz dir liep ist,
want dû min aineger sun pist.
nû haiz die boten ir wee varn
unt haiz mih rômære hie haln
nâch cuniclîchen êren.
dînem râte volge ich gerne.>
alsô der chunic di botscaft vernam,
er hiez îlen sîne man,
er hiez im die chuniginne
mit michelen êren bringen
in die stat ze rôme.
man enphie sie alsô scône
sô ê noh sît
newart nie nehain irdenisk wîp
ze rôme sô wol enphangen
mit wîben unt mit mannen.
do der chunic in der maisten froude saz,
daz buoch kundet uns daz:
siben wuoterîche
irten im daz rîche.
si rieten im an die êre unt an den lîp.
daz stuont unlange zît,
unz si den chunic scanten
mit roube unt mit prande.
dem chunige begunde sîn gemuote harte swâren,
unt rômære daz ersâhen,
si gehiezen im alle gelîche,
si newolten im dar zuo niemer geswîchen,
ez solt in an daz leben gân,
daz si mit ûf gerihtem van
riten wider sîn êre.
si engulten es vil sêre.
die kuonen rômære
santen duo spehære
ze pulle in daz lant.
dâ man ir zwêne vant:
der aine hiez gallus,
der ander silvânus.
rômære slichen dar,
si scuofen ir hâlscar:
aines morgenes duo ez aller êrist tagete,
den berch si umbehabeten.
der berch der haizet gargân,
dâ wurden si baide ûffe erslagen.
wie luzel der genâren
die mit in ûz komen wâren!
die hêrren riten duo wider ze rôme.
duo kômen boten frône,
si sageten grôziu niumære,
daz kapuâ besezzen wære.
mîlîus der burcgrâve
manete rômære der genâden,
di si im gelobet hêten,
si hulfen im ûz den nôten;
ez wære dem kunige ze laster getân.
duo strebete man vur man.
constantîus der mære
der manete rômære,
er sprah:< owol ir helede vil snelle,
gedenchet an daz grôz ellen
daz unser vorderen unsih an hânt brâht.
nu enist des nehain rât,
wir muozen unsih ettewâ erhaln.
ich gelige tôt under mînem van,
oder ich beherte mîn êre.>
dô sprâchen rômære,
si newolten niemer dannen entrinnen,
si wolten den chunic bringen
mit êren von dem wal.
des swuoren di helede uber al.
an den stunden
ir van si an bunden,
si riten vermezzenlîche.
duo rait der kunic rîche
ze capuâ in daz lant,
dâ er sîne vîande vant.
diu burch was besezzen,
rômære die vermezzen
ranten si allenthalben an.
duo geswichen in ir man,
dâ was fliehenes zît,
dâ nerte menneclîch sînen lîp.
magnentîus resach daz,
daz ez frume niene was,
daz er genesen niene mahte,
daz swert er begrifte,
des chuniges anden er rach,
daz swert er durch sich selben stach.
duo habete er ainen bruoder,
decentîus hiez er.
du er ersach, wiez dem pruoder ergie,
an ainen oleboum er sih selben erhie.
der herzoge vetêrîon,
ze des kuniges vuozen er kom,
rômære gewunnen im hulde.
er vergab im di grôzen sculde
unt diente im iemer mêre.
alsô beherten rômære ir êre.
nepôtîânus hiez ir dennoh aine,
der dem chunige dike riet laide,
die wîle er tohte.
duo er langer nemahte,
duo rûmt er im daz lant.
ain koufstat er duo vant,
magenze die vesten.
diu dûhte in duo diu beste,
daz er gewarheit mahte hân.
daz wart sciere kunt getân
constantînô dem jungen.
do entwalte er niht langer,
vil tougenlîche er im nâh slaich,
da ze magenze er in begraif,
er wolt in gerne hân erslagen.
ez newolten di burgære niht vertragen.
sîne boten er duo sante
von lande ze lande.
duo kômen im zewâre
friunt unde mâge.
owî welh her daz was
daz magenze besaz!
diu wîle dûhte si vil lanc,
der hunger si harte twanc,
unz die vaigen gelâgen.
die duo under in genâren,
die muosen dingen,
sîne hulde gewinnen
al nâh sînen genâden.
nepôtîânum si gâben
in des jungen kuniges gewalt.
er vuort in ze rôme in daz lant.
constantînus der mære
der vorhte, daz er genære,
ob er kôme ze rôme in die stat, -
alles wîstuomes was er sat -:
er hiez in werfen an den burcgraben,
ab snîden die nasen;
diu ougen si im ûz prâchen,
des kindes zorn si râchen.
constantîus hêt daz rîche
vil harte gewalteclîche,
daz saget daz buoch vur wâr,
rehte sibenzehen jâr
unt fiunf mânode mêre.
rômære begruoben ir hêrren.
diu rîche stuonden lære.
die kuonen romære
rewelten sancte elenen sun,
den tiuren constantînum.
der hêrre was dannoh haiden,
iedoh was er vil bescaiden.
von gote ez bechom:
der cunich siechen began.
der siehtuom was alsô fraissam:
nehain werltlîch man
nemaht im frum sîn.
die vursten entwichen alle von im.
ienoch kom ein wîse man,
der sprah:< hêrre, wil dû dînen gesunt wider hân,
sô solt dû mir volgen:
gebiut dînen haimlîchen holden,
si gewinnen mir diu kindelîn
di in zwain jâren geborn sîn.
in ir bluote muoz ich dich paden,
sô solt dû dînen gesunt wider haben.
nemach ih dih niht gesunt unt hailen,
haiz mih hâhen oder stainen.>
der chunich hiez im diu kindelîn gewinnen,
îlende vur sih pringen.
als er der muoter jâmer resah,
vil hêrlîche er duo sprah:
< dû hâst mir ainen ubelen rât getân;
ih enwil diu kindelîn niht haizen slahen.
ih wil mînen lîp verkiesen,
ê ih welle verliesen
alsô manich kindelîn.
nu verbiete mirz mîn trehtîn:
bezzer ist, daz ih aine resterbe,
ê sô manich menniske von mînen sculden rewerde.
dîn erzenie nevorder ih niet mêre>,
sprah der tiurlîche hêrre.
der chunich des nahtes an sînem bette lach:
vil michel was sîn uncraft.
do erscinen im die hêrren,
die gotes boten bêde,
sancte pêter unt sancte paulus -
sancte silvester hiez dô der bâbes. -
vil offenlîche er si sach.
sancte pêter im guotlîche zuo sprach:
< dû siechest vil lange,
mit sorgen pistu bevangen.
dû suochest guot arzâte:
nu vernim waz ich dir râte.
hie bî rôme ist ain man,
dem solt dû werden gehôrsam;
der haizet silvester,
dîn gaistlîch vater wirt er:
tuo als er dih lêre,
volge dem hailigen hêrren.
ich sage dir wærlîche:
dîn suhte dir alle entwîchent,
daz dû in ainer luzzelen stunt
an allem dînem lîbe wol wirst gesunt.>
vil chûme erbait der kunic hêre,
daz im der tagesterne
fruo kunte den tach;
duo sant er sîne botscaft.
du der bot den bâbes an sach,
ih wil iu sagen, wie er sprach:
< hêrre, durh minne unt durh liebe
chum dû vil sciere
ze constantînô dem chunige,
er gehabet sih laider ubele.
du endarft dih nehain wîle sûmen,
er enbîtet dîn lebendic kûme.>
der bâbes was gereht unt gar:
vil frôlîche huob er sih dar,
er wânde, daz er solte resterben,
durh got gemartert werden.
des chuniges wille was niht sô getân;
er sprach ze dem hailigem man:
< silvester, lieber man,
dû hâst vil ubel wider mih getân,
daz dû mih daz hæle,
daz dû sô guot arzât wære.
daz dû mir niht chôme enzît
unt hêtest mir wider geholfen an den lîp.>
der hailige bâbes
sciere antwurte im des:
< wer hât dir gesaget,
daz ich sî arzât?
daz waiz wol von himel mîn trehtîn,
daz ich arzât niene bin,
noh werltlîcher erzenîe nie gephlach
unz an disen hiutigen tach.>
duo sprach der cunic constantîn:
< diu rede nemac vurnamens niht sîn.
ich sach hînat zwêne man,
êrlîch unt wolgetân,
die trôsten mih wol dar zuo,
si sprâchen, ob dûz woltest tuon,
daz ich in ainer luzelen stunt
an allem mînem lîbe wurde wol gesunt.>
wol verstuont der hailige man,
daz iz allez von gote chom.
er hiez sînen chappelân
sancte pêteres unt sancte paules pilde dar vur tragen;
er bat si den chunic scowen,
er frâget, ob er mahte trûwen,
daz diu pilde den hêrren gelîch wæren.
dô sprah der kunic mære:
< ez sint die selben zwêne man,
als ich si hînaht ersehen hân,
wan daz si dô lebeten
unt wider mich redeten.
der ain was grâ,
als er nû scînet dâ,
der ander was chal.
ich erchenne si iemer baide wol.>
der bâbes viel ze gote sîne venie,
er sprach wider zu dem chunige:
< daz hât dir got ze liebe getân.
nû mache dich ime gehôrsam,
volge der gotes lêre.
daz sint die hailigen hêrren,
die dich an dem lîbe machent gesunden
unt die sêle lôsent von den sunden.
sô bin ich der arzât,
der dir daz gotes wort vor saget;
got hât dirz getân ze minnen:
er wil dich im selbem ze ainem dienest man gewinnen.>
dô sprah der kunic constantîn:
< an gote muoz allez mîn dinch sîn.
maister, ich getrûwe dir wol:
al daz ich tuon sol,
ich wil sîn gerne beginnen
al nâch dînen willen.>
sancte silvester segende den prunnen.
duo wart diu aller maiste wunne
diu dâ vor ie ze rôme gescach.
den glouben er im vor sprach,
er besouft in drîe stunt.
der chunich wart hail unt wol gesunt:
als er ûz der toufe gie,
diu hût im elliu ab viel,
jâ wart im der lîp sîn
als ain niwe gebornez chindelîn;
er wart hail und gesunt.
er rief an der stunt,
daz got von himel wære
ain wârer hailære.
der wolf wart ze scâfe.
rômâre muosen lâzen
diu vil bôsen abgot,
diu ze rôme wâren in der stat.
dâ wart michel froude unde lop,
daz vuocte selbe der waltinde got.
jâ minnet der chunich hêre
alle gotelîche lêre.
gote wart er undertân,
sîniu werch wurden lobesam
diu er frumt unde tete
mit almuosen und mit gebete.
den armen wart er vil holt:
er gab in silber unde golt,
daz cuniclîch gewâte,
er was fruo und spâte.
daz lêrt in sîn maister,
der bâbes sancte silvester.
an dem anderen tage,
als ich iu nû sage,
dô garte sich der bâbes
in dem munster sancte pêters
mit allem sînem antraite.
von der obersten wîshaite
sanch er aine misse,
die got von himel wol wesse.
der kunic constantînus
der bette alsus:
< owol dû waltinder got,
dû mich von der haidenscefte hâst erledigot,
nu bevilh ich dir, hêrre,
baide lîp unt sêle.>
vil ainvaldich was sîn muot,
er enphie gotes lîchnâmen unt sîn pluot.
duo der segen wart getân,
bihanden nam in der hailige man.
er wîst in an daz gerihte.
dô sazten si die pfahte,
der chunich gebôt sîn edicta,
alse si ze rôme stânt gescriben dâ,
daz si der abgote niemer nephlegeten
und an ain wâren got betten,
der himel unde erde
ûz nihte hiez werden;
er wære ir rehter scephære.
des frowete sich manich rômære.
an dem dritten tage,
als ich iu nû sage,
dô lobeten si den hailigen gaist
dem chunige ze vollaist,
daz er mit im worhte
alse sîn diu christenhait bedorfte.
an des segenes ende
der bâbes nam in bî der hende.
an daz gerihte er gesaz,
dô gebôt er daz,
swer an den wâren got geloupte,
daz sich der in dem wazzer toufte
in nomine patris et filii et spiritus sancti.
und was dehain armez dâ bî,
dem hiez er geben ze minnen
cehenzec scillinge,
daz iz sich enthielte deste baz.
zewâre sagen ich iu daz:
vil michel wart ir ruom.
si geloupten an den wâren gotes sun
unt an des hailigen gaistes minne.
wol rechanten si dar inne,
daz si lange wâren betrogen.
vil manige begunden got loben.
an dem vierden tage fruo
der bâbes vie ze dem ambahte duo.
si lobeten alle gotes engel,
daz si im hulfen rechennen
die nôt der christenhait.
suoze was sîn arbait.
als er die misse vollesanch,
er nam den bâbes bî der hant,
er lait in hin widere
an sîn hêrez gesidele.
der chunic des tages gebôt
durch der christenhaite nôt,
daz man diu abgothûs stôrte,
sumelîche sparte.
dô die tievel des verhancten,
daz si iz niht mahten geanden,
do begunde sich diu gotes lêre
ze rôme braiten und mêren.
an dem fiunften tage
der bâbes vie ze dem ambahte sâ.
ain misse sanch der hêrre
von den zwelfboten hêren.
an den selben tach was gevallen,
daz die haiden alle
begiengen ain grôz hôhgezît,
baidiu man unde wîp.
der chunich saz an sîn gerihte,
der bâbes hiez im scrîben von rehte:
constantînus augustus -
daz was sîn titulus -,
unt swer der haidenscefte mêr phlæge,
daz der des chuniges vîant wære
unt aller rômære. -
er nam den bâbes bî der hant,
er lêh im ain grôzen gewalt,
daz dehainem mennisken sô harte missegienge,
an swelhen sculden man in gevienge,
ob in der bâbes ersæhe,
daz er denne ledich wære,
alles gerihtes man in relieze;
swi in der bâbes hieze,
sô solt er leben iemer mêre.
daz gevestente sancte silvester der hêrre.
an dem sehsten tage fruo
der bâbes vie ze dem ambahte duo.
aine misse sanch der hêrre
dem hailigen crûce ze êren,
dâ got an gemartert wart.
der bâbes hiez si uoben den tach
mit almuosen unt mit vasten,
die christenhait ze vesten.
er rihte dem bâbes sînen hof, -
sô stât iz ze rôme gescriben noch -
umbe patriarche und kardenâle
und alle di under in wâren,
umbe biscove und êwarten
wie si daz liut bewarten,
umbe allez geistlîch leben:
in welher gehôrsam si solten wesen,
umbe widemen und umbe zehenden
und rôme ain houbet wære
aller der di der christenhaite jæhen.
an dem sibenden tage,
als ich iu nû sage,
der bâbes sprach duo
dem kunige zuo:
< nû mîn vil liebe,
hiute suln wir gote dienen
mit michelen triwen
und sancte marîen unser lieben frowen.>
dô sprach der chunic mære,
wie wol in des gezæme,
er wolt ez gerne ervullen
al nâch gotes willen.
nâch dem jungisten segene
duo îlten di gotes tegene
wider an daz gerihte.
do revulten si die phahte,
der kunic rihte sînen hof -
sô stât iz gescriben noch -:
umbe herzogen unt umbe grâven
unt alle di under in wâren,
umbe alle rîteres namen,
wi ir leben solte sîn getân:
daz swert si umbe gurten,
daz chrûce dar an vuorten
besigelt an dem swerte,
wider des tieveles geverte
die christenhait ze bescirmen und ze bevogeten.
vil manige sînen wîstuom duo lobeten.
er gebôt umbe bûliute und umbe choufman,
daz si fride solten hân,
unt swer in ir guot næme,
daz der des chuniges vîant wære.
duo chom iz an den sunnentach:
der bâbes des ambahtes phlach,
der gotes êwarte.
den chunich er duo garte:
er segent im sîne regalia,
ûf sazt er im sâ
ain tiurlîche crône;
elliu diu stat ze rôme
îlte im zuo gâhen.
duo si iz ersâhen,
daz iz sô wunneclîch was,
iz geviel in ie baz und baz.
do er in ze chaiser gewîhte,
gelouben unde bîhte
er in allen vor sprach,
ich wæne, ze rôme ie sô michel froude gescach.
der bâbes gie ze dem frônen tiske,
dô sanch er gewisse
von der gotes urstende.
an des segenes ende
der chaiser ûf ain hôhe trat,
aîner stille er bat.
er sprach:< owol ir românî,
nu verstêt iuh wol dâ bî:
got ruochte sich erbarmen
uber unsich mennisce arme:
er sant uns sîn selbes sun,
zerlôsen uns von den sundun.
ê betten wir algemaine
an holz und an staine;
daz was des tieveles getroch.
nû tuot irz durch den wâren got:
lât iuch riwen daz wir haben getân,
werdet dem gote gehôrsam
der uns von nihte gescaffen hât.
in sînen genâden allez unser leben stât.
er hiez von nihte werden
himel und erden,
er haizet unser rehter vater, wir haizen sîniu kint.
alle di im gehôrsam sint
dî besitzent sîn rîche.
nû suln wir wider grîfen,
dienen unserem rehten scepfære.
lât iu wesen unmære
diu vil unrainen getroch,
diu unser vater hânt gemachot.
swer diu in daz fiur wirfet
unt in dar ûz niene hilfet,
si muozen ze pulvere brinnen.
waz maht ir an den gewinnen?
swaz mennisken hant mac gemachen,
daz mag ouch mennisken hant zebrechen.
si hânt ougen unt gesehent niht,
si nerchennent di vinster noch daz lieht,
si habent ôren
und enmegen der mite niht gehôren,
si habent nasen âne smach,
si newizzen tac noch naht,
si nemegen ze hainer stunde
gesprechen mit dem munde,
sich enuobe der tievel dar inne.
si hânt kelen âne stimme,
vuoze noch die hende
megen si niender gewenden,
si habent vuoze âne ganch,
si nehabent gesin noch gedanch,
si sint gar unraine.
ich pit iuch algemaine:
rechennet ainen wâren got,
den silvester hât gebredigot.
gehabet iuch ze dem hailigen christe:
er ist ain gruntveste
aller guoten dinge;
habet ir zuo im minne,
er ist anegenge unt ende.>
si huoben ûf die hende,
si lobeten mînen trehtîn
der micheln genâden sîn
die er zuo in hête getân,
sô wir diu buoch hôren sagen.
ir wart getouft an der stunt
mêr denne siben tûsunt
âne wîp und âne kint.
daz wâren lobelîchiu dinch.
helenâ dô si vernam,
wiez umbe den sun was getân,
daz er di christenhait hête enphangen,
si entwalte niht langer:
si hiez scrîben brieve,
si enbôt ir sune sciere,
dem tiurlîchen constantînô
semper augustô,
muoterlîche minne,
zuoversiht unde gedinge
und alle chunichlîch êre
enbôt si dem tiurlîchen hêrren.
< owî, lieber sun mîn,
nû ist ubel an dir scîn,
daz ich dich zôch ze êren
rômâren ze aim hêrren.
sol ich dich hân verlorn?
wi hâstû mîn êre sô verkorn?
dîn vater constantîus
rihte elliu rômisken hûs.
iz was von im ungehôret,
daz er sich iemer hête gekêret
an sô getâne trugehait.
waz woltest dû der christenhait?
den die christen an betent,
der ist ze jerusalêm vor der stete
vil lange nû ervûlet.
swer an den geloubet,
der ist vor gote vertailet.
wænest dû, daz er dich habe gehailet?
er nehât sîn niht getân.
dû solt iz anders verstan:
iz ist von dîner micheln guote gescehen.
dû solt wider an unser gote jehen,
diene den mit triwen.
lieber sun, lâ dich daz riwen,
daz dûz an hâst vergangen.
mîn herze ist bevangen
mit laide unt mit sêre.
frô newirde ich niemer mêre,
du newellest dich von der trugehait kêren.>
sô enbôt si dem tiurlîchen hêrren.
constantînus der rîche
der enphie die botscaft tougenlîche,
daz rômære iht innen wurden,
waz der haiden boten dâ wurven,
noch sîn lieber maister.
vil listeclîche warf er:
sîne boten er sante
ze bitinnisken landen;
dâ was diu chunigîn helenâ.
die boten vunden si dâ.
er enbôt der frowen
sunlîche triwe:
ir gezæme sô grôz êre,
sô in dirre werlte niemen mêre,
aller rômiske gewalt
stuont in ir hant,
swaz ir wille wære,
wie wol in des gezæme!
< owî liebiu muoter mîn!
nu nelâ dir niht lait sîn
daz ich dir clagen wil.
mîner nôte was sô vil,
daz dir daz niemen gesagen nemac,
unz mir chom der tac,
daz mîn got sô vil ruochte,
daz mich sîne boten suochten,
und ich ervollet ir gebot:
dâ wart ouh ich erledegôt.
ich enphie die hailigen christenhait.
ich waiz wol die wârhait:
an den ich mich hân gewendet,
daz in sîn vater hât gesendet
ze trôste und ze haile
allen den gemaine
di gelouben zuo im wellent hân.
den nemac an nihte missegân,
si besizzent den liehten tach.
er ist aller engel craft,
er ist aller rehten lieht.
der sunne der nescînet niht
wan als er gebiutet unde wil.
sîner genâden ist sô vil,
daz dirz mennisken zunge
niemer mach gekunden,
noch mennisken ougen
niemer gescouwen,
noch mennisken ôren
niemer suln gehôren,
noch mennisken herze redenken nemach.
dar er uns geladet hât,
nu gewin dû sîne minne:
daz wil ich an dich gedingen,
daz verlîhe dir mîn trehtîn.
swie dû mir denne gebiutest, sô wil ich sîn.>
alse helenâ die brieve gelas,
wie trûrich ir herze was!
si hiez scrîben brieve,
si enbôt ir sune sciere,
daz si die stat ze rôme
im ze laide wolte stôren
und elliu rômiskiu rîche.
er muose selbe scantlîche
leben iemer mêre,
er newolte sich von der trugehait kêren.
constantînus der guote,
niht langer erz verheln nemahte:
er enbôt iz sînem maister,
dem guoten sancte silvester.
alse der hailige man
die botscaft vernam,
er antwurte im sus:
< te deum laudamus.
lop dich, hêrre trehtîn,
der vil micheln genâden dîn,
want dû allen dînen gehieze,
di sich iemer an dich verliezen
unt æhtesal wolten
in dînem namen dulten,
daz si iemer gewislîche
bûweten dîn rîche.>
der bâbes sprach zu dem poten dô:
< nû sage dem chunige constantînô:
er mach wol frô sîn,
jâ wil selbe mîn trehtîn
sîn namen an im geêren,
die christenhait gemêren.
ain sent muozen wir loben:
lâzen wir zesamen komen
wîse unde alte,
di der ê under juden und haiden walten.
dar engegen vuoren wir diu kint,
diu in gaistlîchem leben sint,
vernemen die rede iewederthalp,
lâzen mînem trähtîn den gewalt,
swelhe mit rehte werden uberwunden,
daz die an den stunden
ir gemuote kêren,
swi si der hailige gaist lêre.
habe diu chunigîn ir gerihte denne,
swie ir got von himele verhenge.>
der rât tûhte den chunich guot.
sîn trûrigez muot
im dô slîfen began.
er hiez im gewinnen sîne man,
er enbôt der chuniginne
dienest und minne,
aldaz der sun der muoter enbieten solte:
ob si ir zorne entlîben wolte,
unt wolte si ain sent loben,
lieze zesamene chomen
der haiden wîse scrîbære
unt di der ê under den juden phlægen,
vernæmen di rede allenthalp.
got hête in sîner gewalt,
daz er selbe eroffenôte,
swelhe under in reht hêten.
alse diu chunigîn di botscaft vernam,
ir wîsiste man
hiez si ir gewinnen.
mit michelem grimme
beriet si sich drî tage.
si sprah, si solte den sent hân
der christenhait ze vâren.
si sprâchen ze alwâre,
si nemaht in niemer nâher chomen,
dâ hêten rômære den lîp verlorn,
sô man den bâbes uberredete,
daz man si alle houpte.
diu chunigîn sprach zu den boten dô:
< nû sage constantînô:
mir ist vil swâre,
daz er ainem alten trugenâre
hât gevolget sô verre.
den sent suoche ich gerne
unt wil selbe sehen,
wannen daz sî gescehen,
daz mîn sun ist christen.
silvesteren nehelfent nehaine bôse liste:
wirt er uberwunden,
er muoz an den stunden
resterben scantlîche,
ich zerstôre elliu rômiskiu rîche.>
diu chunigîn hiez îlen
ir brieve scrîben
ze den juden und ze den haiden,
si enbôt in algemaine:
die wîstuomes phlâgen,
daz si sciere ze hove chômen;
und alle di swert mahten laiten,
si chômen wider der christenhaite.
mahte si iz gevuogen,
si wolte di christenhait alle zevuoren.
daz mære sciere vlouc
uber allez haideniscez volc.
in wart diu botescaft liep,
sich erfrowete elliu heideniskiu diet.
der bâbes was spæte unt fruo,
des enirret in nehain muo.
sîner ruowe was luzzel,
der christenhaite was er nuzze.
sîne boten er sante
von lande ze lande
allen gelêrten hêrren,
daz si durh des wâren gotes êre,
alt unde junge,
chômen ze der samenunge
und ze helfe der christenhait.
vil michel was sîn arbait.
der chaiser gebôt gemainlîche
uber elliu sîniu rîche,
swer daz swert laite,
er chôme ze helfe der christenhaite.
er verbôt umbe chint und umbe wîp,
daz diu niene chômen an den strît,
und die in grôzem alter scinen,
daz die alle haime beliben;
iz enwære ain sô statehaft man,
der spîse und gewæfen wol mahte hân
und des lîbes alsô wære,
daz er in des chaisers scar zæme.
der bâbes gebôt sînhalp
uber allen gaistlîchen gewalt,
si maneten daz liut verre
durh willen unsers herren,
man gab ez in ze buoze.
ir geverte wart lûter und suoze.
vil sciere was daz getân.
duo îlte man vur man,
duo nam aller menniclîch
ain rotez crûce vur sich,
si lobeten unde sungen
mit herzen und mit munde,
si bâten mînen trehtîn,
daz er in genædich wolte sîn,
daz er ir gelaite wære
und alles ir gevertes phlæge.
die christen vuoren frôlîche
durch wälhiskiu rîche,
si chêrten an des meres stat,
vil lussam wart diu hervart.
der chaiser choste ir here
und scowet ir wîchwere.
duo erz duo reht ersach,
wie frôlîche er sprach:
< geêret unt gelobet sîstû, hêrre christ,
daz dû des wirdich pist,
daz alsus manich christen man
sich iemer sol gesamenen in dînem namen.>
er manete got verre,
daz im niene mahte gewerren
daz michel haiden her.
er sprach:< wir hân sô getân her:
ist daz got der christenhaite ruochet,
und iz di haiden an uns versuochent,
si nemegen uns scentlîche entrinnen,
ir nechumet niemer nehainer hinnen.
und chôme engegen uns elliu irdeniskiu diet,
wir verzageten an der christenhaite niet.>
helenâ diu frowe
diu wolt ir her scowen.
die vulten perc unde tal,
vil michel wart der herscal.
si hêten grôz ubermuot,
sô ie der unsælige tuot,
si scriben sih an der stunt
vehtendes volkes driu hundert tûsunt,
sehs und drîzec tûsent dar ubere,
si gedâhten ubele:
si wolten mit roube und mit prande
in rômiskem lande
haben ir willen;
dar nâch begunden si vaste ringen.
constantînus der guote,
boten sant er sîner muoter:
durch ir selber êre
si rewelt ir fiunf hundert althêrren,
die in den zuhten wæren,
daz si sentreht vernæmen,
unt si chômen fridelîche zuo der stat.
vil tiure er di muoter des pat,
wande misselîch volc
ze hainer rede niene touc:
mit den nemahte sendes niht sîn.
dô sprach diu chunigîn,
wie gerne si tæte
swes si der sun gebæte.
ze tûrâz wart der sent gelobet.
dar chom der rômiske voget,
dar chom ouch sîn maister,
der guote sanct silvester.
dar chômen zewâre
patriarche und kardenâle,
dar chômen ainlef hundert crumber stabe,
sô wir diu buoch hôren sagen.
die christen scriben sih an der stunt
vehtendes volks zehenzec tûsunt -
zewâre sagen ich iz iu -
und drîzech tûsent unde driu.
diu chunigîn hiez chunden ir ban
uber aller slahte man:
swer in dem sende dehainen strît huobe,
daz man im daz houbet abe sluoge.
des anderen morgenes vil fruo:
der bâbes garte sich duo,
patriarche unt kardinâle
unt alle di im dar zuo nuzze wâren.
er sanc von dem hailigen gaiste eine misse,
want er vil wol wesse
der chuniginne ungemuote.
er bat got den guoten,
daz er ir herze erchante
und ouch im den hailigen gaist sante,
der im sôgetâne rede gâbe,
diu sînem namen gezâme.
diu chunigîn an ir gerihte gesaz -
daz buoch chundet uns daz -,
der chunich laite den bâbes dar,
im volget aîn wunneclîh scar,
diu got von himel wol gezam;
dâ was manich gaistlîch man.
den sent erhuop diu chunigîn,
si sprach:< alle di der zuo gelobet sîn,
die hôren her zuo:
ich wil aine nôtlîche rede tuon.
do ich disen sent gelobet und gebôt,
daz tet ich durch die micheln nôt,
daz ich mînen sun hân verlorn.
durh daz pin ich ûz chomen,
daz ich gerne wil besehen,
wannen daz sî gescehen,
daz er sîn ê hât verlâzen
und mich aller mîner êren wil bestôzen.
und ist daz silvesteres rât,
da er di trugehait an vergangen hât
und ist worden christen,
ich enwil ez nû niht langer fristen,
ich vorderez im zuo,
ich wil, daz er mir dar umbe reht getuo.>
der vil hailige bâbes
antwurte ir des,
er sprach:< frowe, dîn sun ist dir niht genomen,
er ist nû aller êrist volkomen,
daz er rechennet daz wâre lieht.
ich enlougen dir sîn niht:
iz was mîn wille,
und hân noch grôzen gedinge,
daz dir alsam gescehe.
enpfâch des hailigen gaistes gebe,
geloube an den hailigen crist,
der durch dich gemartert ist.
wirst dû durch sînen willen in der toufe naz,
zewâre sagen ich dir daz:
er lônet dir mit sînem rîche,
dâ wonest dû eweclîche,
besizzest sô getâne wunne,
die dir mennisken zunge
niemer mach gekunden,
und hinne vur niemer zegât.
frowe, vernim mînen rât:
geloube an den wâren got,
der dich von nihte hât gebiledot.
silberîne gote und guldîn,
waz megen dir die frum sîn?
daz sint allez unraine gaiste,
swer den volget alremaiste
und sich zu in gesellet,
dem lônent si mit der helle,
diu iemer mêr wellet.
êre dû dînen scepfære.>
diu chunigîn hiez ir wîse redenære
antwurten dem hailigen man.
dô huop sich der sent an.
vil sciere si zwelfe ûz erwelten:
die alre beste gelêrten
di underjuden und under haiden wâren -
des si in alle jâhen -,
di den wâren gotes holden
uberwinden solten.
ain gelubede wart dâ getân:
ze dem sende nechôme nehain man,
der dehain wort getorste gereden,
er newolte den hals ze wandel geben.
wane zwêne philosophî,
die lobeten si in iewederem taile dâ bî,
der aine hiez crâthôn, der ander zênôphilus -
daz buoch nennet uns die hêrren sus -,
di des sendes rihtære wâren
unt aller ir zuhte phlâgen,
di ouch die rede baidenthalp underscieden,
di durch laide noch durch liebe
nihtes dâ jâhen,
wan alse si gehôrten unde gesâhen;
swenne daz gescach,
daz der man missesprach,
daz er wart uberwunden,
daz rihten si an den stunden
nâch rehter urtaile
unt jâhen des gemaine,
daz er hôrâre niene solte haben,
sô hiezzen in die rihtâre ûz dem sende gân.
ûf stuont der archisinagôgus,
die rede rehuob er alsus -
der hêrre hiez abiâthâr -,
er sprach:< silvester, ist diu rede wâr?
nû sich, wie dâ gescrieben stê;
nû lisest dû doch selbe in der ê,
daz got ûzer sîn selbes munde
dem hêrren moysi chunte:
« israhêl habe mich mit êren.
ih pin ain got unt ain hêrre,
ih pin ain wârer got,
und ervullest dû mîn gebot,
dar umbe gib ich dir mîn rîche. »
daz widerredest dû hie wærlîche.
und wil dû drî gote haben,
swer dir der rede wil gestân,
der zerbrichet di ê und gotes gebot,
der ist êweclîchen tôt,
sô dû selbe maht lesen.
er nesol ze jungest mit gote niht genesen.>
ûf stuont der bâbes rîche
vil harte gezogenlîche,
mit scônem antluzze -
der christenhait was er wol nuzze -
er sprach:< dû bist ain wol gelêrter man,
war umbe newil dû diu buoch niht rehte verstân?
do iuh juden diu wâre gotes hant
relôste ûzer egiptelant
von scalclîchen vorhten,
vil manigiu wunder er durch iuh dâ worhte.
er gab iu aldes iu durft was,
daz iu nihtes engebrast.
dar uber guzzet ir bôsiu getroc
und bettet an diu abgot
gelîch ainem stiere:
do vergâzet ir mînes trehtînes sciere.
alle die in der werlte dô lebeten,
juden und haiden an diu abgot betten.
daz zurnde got sêre,
unz moyses der hailige hêrre
vil inneclîche sîn gebet
hin zuo got tet,
daz er den zorn dar umbe verlie,
want er die ê von im enphie.
durch die micheln nôt
sô warnete si der waltinde got,
die ungeloubigen diet,
want si im doch dâ vor wâren liep
durch daz sprach er: « israhêl, habe mich mit êren;
ich pin ain got und ain hêrre,
ich pin ain wârer got aine,
der name ist underscaiden:
er haizet vater und haizet sun und der hailige gaist,
durch unser brôde nam er bain und flaisc. »
die drî namen deist ain wârer got;
swer daz niene geloubôt,
ainen got mit den drin namen,
der ist iemer mit dem tievel in der helle begraben.>
dô sprah abiâthâr:
< silvester, ich sage dir vur wâr,
wir hêten under uns hêrren
die grôzes wîstuomes phlâgen;
von gote si den gewalt hêten,
daz si ûf chuhten die tôten,
daz himelfiur verbrande
ir vîande,
gebuten si an des meres grunt,
daz wart an der stunt,
gebuten si in die hôhe der himele,
dâ newas niht widere.
den sunnen hiezen sie scînen
siben und vierzec mîle,
daz er nie von der stete chom.
daz ist aver unvernomen,
daz iz ie von dehaim cristen gescæhe.
daz enmac niemen bewæren.>
dô sprah der hailige man:
< ich wil dir wærliche sagen:
iwer vurste hiez jâîrus
und was der juden archisinagôgus,
alse dû hiute bist -
sô man singet unde liset -,
sîn tohter hiez unser hêrre von dem tôde ûf stên
mitten in der stat ze jerusalêm
ir vater er si wider gap.
diu lebete sît manich jâr und tac.>
dô sprah der ebrêisce man:
< silvester, dû wil mir ain spel sagen,
sam der ainen troum hât gesehen.
mahtû von den puochen reden?>
dô sprah der hailige man:
< nû haiz daz buoch her vur tragen,
den tiuren josêphum,
iweren hystoriographum,
nezaige ich dirz niht gescriben stân,
lâ mich den lîp verlorn hân.>
diu chunigîn mit grimme
hiez daz buoch vur bringen.
alse man daz buoch ûf tete,
dô bewært erz sâ zestete.
daz was der chuniginne lait,
sich frowet aver diu christenhait.
dô sprach der bâbes hêre:
< abiâthâr, nû vernim ouch mêre.
unser hêrre vuor ze nâîm,
sîn jungeren volgeten im.
ain tôten vuorte man im engegene
mit michelre menige.
durch der muoter jâmer
dâ zeiget er sîne genâde,
under der porte
der muoter er in lebendigen wider antwurte.>
mit den buochen bewæret er im daz,
daz diu rede wâr was.
dritte stunt zaiget er imi gescriben dâ:
lâzarum von bethânîâ
hiez unser hêrre von dem tôde ûf stên
vor der burch ze jerusalêm,
der an dem vierden tage begraben lach.
daz urchundet jerusalêm elliu diu stat,
ouch zeige ich dir gescriben daz:
iwer biscof kâîphas,
daz er ze ainen stunden
mit dem gaiste wart enzundet:
swi er ze gote nehain willen habete,
iedoch er von im wîssagete.
er sprah:< iz ist pezzer daz ainer resterbe,
denne diu werlt elliu vur werde.>
duo sprach der ebrêiske man:
< hiez er die tôten ûf stân,
dâ mit bezaichent er daz,
daz er guot arzât was.
dar umbe nesol man in niht haben
neweder ze gote noch ze wâren wissagen.
wir hân ain got in israhêl:
ih enwil nehain anderen mêr.
woltes dû von dem gote reden,
sô maht ih dir anwurte geben.>
dô sprach der hailige man:
< wil dû von aim wâren gote rede hân,
ich engenante dir nie nehain got mêre
wan den ûz israhêle,
der mit sînem gewalte daz gebôt,
daz der chunic saul lac tôt
und sîn sun jônathas wart erslagen.
den wil ich ze ainem hêrren und ze gote haben.
ist diu rede wâr?>
< der nelougen ich niht>, sprach abiâthâr.
< sô hâstû ouch wol vernomen
umbe dâthân und abyrôn:
die chômen wider got dar
mit ainer micheln scar.
ûf tet diu erde ir munt
und verswalch si an der stunt.
ist diu rede wâr?>
< der nelougen ich niht>, sprach abiâthâr.
< nû sich, wie dâ gescriben stêt:
iwer wurste kôrêp,
wie scentlîche er den ende genam,
mit im manich tûsent man.>
dô sprach der hebrêiske man:
< nû wil dû zwêne gote hân:
ainen der under uns gebôt,
daz der chunich saul lac tôt,
der ander der under den cristen ze jerusalêm
iweren tôten dâ hiez ûf stên.
nû sich, wie der rede sî:
hiute wâren der gote drî;
nû sich, wie wir der rede zende chomen.>
dô sprach der rihtâre crâtôn:
< silvester nennet nehain got mêre
wan ainen ûz israhêle;
er hât dich von rehte uberwunden.>
an den selben stunden
muose abiâthâr entwîchen.
dô frowete sich constantînus der rîche.
ûf stuont duo jônas,
want er erzebiscof was,
er sprach:< silvester, wir hân uz dînem munde vernomen,
daz ain got von himele her sî chomen
und an der erde gemartert wurde
und als ain ander menniske resturbe,
und sî doh dâ ze himele wârer got.
nû sage mir: wie dolte der sun den tôt,
da der vater unt der hailige gaist niht mite was?
zewâre sagen ich dir daz:
wâren si ze himele ebengelîch und ebenhêre,
sone maht daz niemer werden,
daz sich diu gothait sciede?>
die rede zelôst er im sciere.
sancte silvester der hailige bâbes,
sciere antwurt er im des:
< ist daz dû die wîssagen gelesen hâst,
sô wundert mich, daz dû niene verstâst,
durch wie getâne brôde
menniske in die nôt chôme.
got vater himeles und erde
der gescuof im selben ze lobe und ze êren
die engel mit michelre craft,
daz si in loben tac und naht.
der hêrst engel der under in was -
sîn name hiez liehtvaz -,
durch sîn ubermuot muoser vallen
unde di sîne alle,
di der ubermuote wâren gesellen:
die bowent mit im die helle
mit michelem grimme.
von brôde verlurn die engel die wunne.
hât ir juden gescriben daz?>
duo sprach jônas:
< der rede newellen wir niht lougen,
von der scrifte muozen wir si gelouben.>
duo sprach der bâbes hêre:
< sô vernim ouch mêre:
mit sînem ebengraden rât
do gescuof er nâch sîner hantgetât
den mennisken nâch sîn selbes pilde
duo was der engel worden wilde.
durch den nît
sô huob er ûf den mennisken ain strît,
daz er sînen stuol solte besizzen,
unt er die hellehizze
solte bowen iemer mêre.
daz rou in vil sêre.
mit listen er den man verriet,
daz er gotes gebot ubergie,
daz er gote wart ungehôrsam.
duo muose ouch der menniske ze der helle varn
und al sîn chunne iemer mêre.
daz erbarmete von himele unseren hêrren.
chanstû mir nû gesagen:
wâ lôste got wider den man?>
duo rezurnde jônas,
er sprach:< silvester, war umbe tuostû daz?
wænest dû, daz sich dirre sent gesamenet habe,
daz man in genesim vor sage?
du nechanst mir selbe niht gesagen,
war umbe dû die lange rede hâst erhaben.>
duo sprach der bâbes hêre:
< nû wil ich dich iz lêren,
want dû mirz niene chanst gesagen.
nû maht dû der rede wol hie ze mîr ende haben.
der engel noch der menniske
nemahten uns gewisse
von der brôden natûre wesen frum.
duo sant uns got sînen sun:
die mennîschait an dirre erde er genam,
mit martir er den mennischen wider gewan
und brâht in hin widere
ze sînem êren gesidele.
unser hêrre der heilant
nam wider în sînen gotelîchen gewalt,
dem vater und dem hailigen gaiste ebenhêre und ebenrîche.
dannen sint die drî namen wærlîche
ain got genennet.
swer der dinge di wârhait erchennet
unt rehten gelouben hât,
der besizzet di wunne diu niemer zegât.>
dô sprach jônas:
< sô lanch sô er got was,
mit ainem worte maht er den man
von der helle wider gewunnen hân.
was daz sîn wille,
daz er sich lie besceren und bevillen
und binden sîne hende,
rehte sam ain diep scenden,
ze jungest an dem galgen touwen,
wer solte an dînen got gelouben?
ode wer solte sîn ze gote jehen?
mit wârhait wil ich den gelouben widerreden.>
dô sprach sancte silvester der hailige man:
< daz urchunde ich ûf die wîssagen:
wæren dir diu buoch chunt,
da bewârt ich mîn rede hie zestunt
unt wil des ûf dine wîssagen jehen.
nû sprich, ob dû die wellest widerreden.>
dô sprach der ebrêiske man:
< vindest dû daz in dehainem wîssagen,
der uns ie gesagete an der erde,
daz got solte resterben,
und vindest dûz gescriben dar inne,
sô muoz ich dir von rehte entrinnen.>
sancte silvester der hailige man
hiez jeremîam dar vur tragen.
an der selben stete
dâ man daz buoch ûf tete,
dâ zaiget er im gescriben gewis:
< sicut ovis
ad occisionem ducetur.>
er hiez ez in allen tragen vur,
vil bescaidenlîche
sprach er zu in allen gelîche,
von zungen ze zungen
hiez er disiu wort chunden:
der uns allen verlîhet daz leben,
der wirt ze dem tôde gegeben
als ain ungemailtez lembelîn:
ez entuot niht ûf den munt sîn.
do si der wârhaite jâhen
unt iz an den buochen sâhen,
daz er was uberwunden,
an den selben stunden
hiezen in di rihtâre ûz gân.
dô frowete sich manich cristen man.
ûf stuont dô godôlîas,
want er ain edel vurste was,
er sprach ze dem hêrren:
< silvester, wil dû daz lêren,
daz ain frowe maget wære
unt iedoch chint gebære?
und den selben man
suln wir ze gote hân?
daz urchundest dû ûf die wîssagen?
der rede wil ich gerne ain ende haben.>
dô sprach der bâbes hêre:
< nu vernim dû rehte mîn lêre
und antwurte dû mir denne,
alse dir got selbe verhenge.
unser hêrre der hailant
wart uns von sînem vater ze trôste gesant.
von himel ist er an dise erde chomen,
von ainer magede wart er geborn,
magetlîche si des chindes genas,
maget nâh der geburte was
und iemer êwîclîche maget ist.
unt ir sun der hailige christ
hât uns mit sîner marter gehailet.
nû birn wir gesegenet und gerainet
von dem alten âdâmes valle.
geladet pirn wir alle
ze dem êwigen lebene.
nû rede dû dar engegene,
ob dûz widern wellest,
ode sprich swaz dû nû chunnest.>
godôlîas huop ûf sîne hant,
er sprach:< vernemet ir senthêrren alle samt:
silvester sprichet, er welle bewæren,
daz ain maget chint gebære,
und den diu maget habe getragen,
den suln wir ze gote haben,
er sî urlôsâre.
nu vernemet, waz ich hiute bewâre.
getruoch in ie maget oder wîp,
do nehêt er dâ vor nehain zît:
dâ muos er anegenge haben,
sîn ende chan ich iu an dem galgen wol gesagen.
nû sprechet, ir gelêrten alle,
wie iu got gevalle.>
der bâbes antwurte im mit wizzen:
disiu rede wirt noch hiute vil nuzze.
wir suln ir gerne ain ende haben,
ich erziugez mit dînen wîssagen.
in dînen buochen
suln wir zwêne iz insamt versuochen,
daz ich niene liuge,
daz ich die wârhait erziuge,
daz sîn allen disen sent genuoge.
waz ruoche ich denne umbe dîn ruogen?
der jude im die rede entsaz,
daz sich der bâbes ûf die wîssagen vermaz,
er sprach zu den rihtæren:
< dise rede sol iu hêrren sin widerzæme,
daz silvester sô frevelliche
stêt vor allem disem rîche
und sprichet, ain maget habe chint getragen,
man sule ouch in ze gote haben.
nû meget ir wol urtaile vrâgen,
wie er den got sule bewâren.>
duo antwurte im sus
der rihtâre zenôphilus:
< mich wundert harte,
friunt, dîner worte,
daz ir juden ze allen stunden
pirt iwer rede uberwunden.
solt wir nû ân reht und âne urtaile
silvestrum hine scaiden?
wand er urchundet ûf die wîssagen.
mag er dâ von behaben,
daiz in iwern buochen gescriben stât,
als er sich vermezzen hât,
sô biutet er dir reht.
dise rede hôret manich guot cneht.
ouch hôrt ich den sent sô loben:
den geziuc sol man von den wîssagen doln,
daz reht habet ir juden her brâht.
ouch ist ez der wîsten rât,
daz man den geziuc hôre ûzer iewederem taile.>
der rede volgeten duo juden und haiden.
sancte silvester der hailige man
hiez daz buoch dar vur tragen.
dar brâhte man isâîam,
dâ vunden si inne gescriben stân,
daz der mære prophête
von gote gewîssaget hête:
< ain maget sol ain sun tragen;
der engel von himele chundet uns den namen:
gehaizen wirt er jêsus
emmanuêl, daz chint: « got mit uns. »
er ist ain got wunderlîch,
sîner crefte newart nie niht gelîch,
er ist ain vurste des frides,
bî im nevurhtet niemen des lides,
im entwîchet elliu sîn gescaft,
niht enist wider sîner craft.>
die rihtære hiezen in zewâre
die rede interpretâre.
duo si di wârhait vernâmen,
wie frô die cristen wâren!
duo hiez aver der hailige man
moysen dar vur tragen,
waz der prophête
von im gewîssaget hête.
dâ vunden si inne gescriben stân:
< got erkuket im selben ain wîssagen
und sendet in von himele zuo der diete.
behaltet aldaz er iu gebiete,
weset im vil gehôrsam,
unz an in sult ir mîn gebot hân.>
duo hiez aver der hailige man
âbacuc dar vur tragen.
die wîsen die dâ waren,
wie sciere si dar inne lâren:
< den di engele mit aller ir craft
baidiu tach unde naht
lobent unde nennent,
der wirt inzwischen zwain vihen rechennet.
daz ist daz frône chint:
ain esel und ain rint
sehent in in der crippe.>
der geziuch was der dritte.
duo sprâchen die rihtâre,
daz des geziuges genuoch wære.
er enbedorft es dar umbe niht mêre.
dô frowete sich constantînus der hêrre.
dôêch dar vur gie,
die rede er alsus an vie:
< silvester, dû redest hie vor dem rîche
manige rede unnuzlîche,
dû sprichest, daz gôt ûf die erde chôme
und in mennischen ougen hie sæhen.
jâ zaigen wir dir gescriben stân:
moyses was gote der aller liebeste man,
vil diche bat er mînen trähtîn,
daz er daz antluzze sîn,
in der gotehaite muose sehen,
ja newolt er in sîn niht gewern,
noch in flaisclîchiu ougen
in dirre werlte nie mähten gescowen.
nû redest dû, daz in suntære
in dirre werlte sæhen,
mit im stuonden unt sâzen,
trunken und âzen.
daz ist ain ungezogenlîch rede:
daz nemahte von suntæren niemer gescehen.>
der bâbes antwurte im dô:
< dixit dominus domino meo: -
bringet her den salter gewis.
dâ vindet ir inne: « sede a dextris. »
disiu wort chundet iwer wîssage dâvîd,
und wurden revullet an der zît
dâ der gotes sun werde
hin ze himele vuor von der erde.
hie bescetwet diu mennischait
sîne vil hêren gotehait,
unz er durch den mennischen restarb
und sîne botescaft erwarf.
dâ vuor er aver hin widere
ze sînes vater zeswen,
im ebengewaltic und ebenrîche.
dannen sage ich dir ain gelîche.
nû wart ûf an den sunnen:
dannen hân wir hizze und wunne,
uber alle die werlt scînet er lûter und lieht.
und sceidet sich doch an sîner stete nieht.
der sunne ist niht wan ain gotes gescaft:
der scepfære hât wol die ubercraft,
daz er an der erde
durch suntære menniske wolte werden.
mennisclîche rescein er hie:
diu gothait verwandelte sich umbe daz nie.
er ist sô lûter und sô raine:
diu gothait newart umbe daz nie gescaiden.
gote ist niht unmegelîch.>
der jude waich hindersich,
er sciet ân urlop dan.
des frowet sich manich cristen man.
ûf stuont duo annân,
er sprach ze dem hailigen man:
< silvester, iz sî dir liep oder lait,
ich wil hiute hie gevesten mîn wârhait.>
der gots bote liebe
begunde ain tail smielen,
er sprach:< gevestenest dû die wârhait,
daz enist mir niht lait.
diu wârhait ist gote liep:
zewâre die widerrede ich niet,
want unser hêrre selbe crist
weg und wârhait ist.
von diu suln alle sîne holden,
der wârhaite gerne nâch volgen.>
der jude wolt in gerne uberlisten,
er sprach:< dû redest allez von criste,
daz sîn muoter maget wâre,
dô si in gebâre,
und sprichest denne dâ bî.
daz si êweclîchen maget sî.>
dô sprach der hailige man:
< die wârhait wil ich iemer vesten und tragen.>
dô sprach annân:
< aine rede maht dû wol wâr hân,
daz mârîâ maget was,
dô si ir êrsten sunes genas.
daz si aver iemer maget sule sîn,
da gevalsc ich gar die rede dîn.>
der gotes bote frône
antwurte im dô scône:
< gevestenest dûz mit der craft,
daz ich der wider reden niene mach,
sô reden aver denne,
als uns got von himele verhenge.>
duo sprach annân:
< ich zeige dir in dînen buochen gescriben stân,
daz dû dich hâst ubersprochen.
ich wil allem disem sende offen:
dô mârîâ ir êrsten sunes genas, -
wie maht ich dirz bewæren baz? -
daz si dar nâch erchante jôsêph ir man,
bî dem si sît gewan
jacobum dînes gotes bruoder
und ander sune und tohter.
dâ mit bewær ich wol die rede mîn;
nû jæhe dû, si solte iemer maget sîn!>
der bâbes sprach im zuo:
< dû dingest an mich die wârhait ze fruo.
nû sciere sceidest dû ubele hinnen,
sô dû die wârhait niht enmaht bringen.
wellest dû aver dîne rede behaben,
sô zaige uns ûf den orthaben;
dû stêst hie vor dem rîche:
nenne uns den wîssagen offenlîche,
oder in welhem buoche iz gescriben sî;
sô bist dû der rede billîchen frî.>
duo sprach der jude annân:
< wi ob ich des guoten geziuch hân,
daz mîn rede wâr ist,
den dû niemer verwirfist?>
duo sprach der hailige man.
< der sent wart sô erhaben,
daz man mit den hêren wîssagen
und mit bewærten buochen der rede sol ende hân.>
dô sprach annân:
< wie mahte man diu buoch elliu vur getragen?
swes ich bewærte liute hôre jehen,
dâ mit mag man der rede wohl ain ende geben.>
duo sprach der rihtære crâtôn:
< dirre sent ist sô zesamene chomen,
daz man deheiner rede hie sol beginnen,
man nemege si mit bewærten dingen bringen.>
duo zurnde der jude annân:
sîniu sceltwort huob er an,
mit houbte unt mit handen
vuor er alse man in brande,
er huob michel ungebâre.
dô rafsten in die rihtâre.
duo sprah sancte silvester der hailige man:
< liebe, wan geloubest dû den wîssagen?
die habent dirz vor gescriben,
daz ich der orthabe niene bin.
die wîssagen habent ez gechundet und gesaget:
dû mahtes der rede wol hân gedaget.>
duo sprach der jude annân:
< ich engelas nie nehainen wîssagen,
der des jæhe,
daz si êwic maget wære.>
duo sprah der hailige man:
< des wil ich geziuc ûf diu buoch hân.
exechîêl scrîbet uns daz,
der der juden wîssage was.>
er hiez im daz buoch vur bringen.
dô zeict er im dar inne:
< chuningîn der himele,
magetuomes insigele,
dû bist kiusche und raine,
mannes gedæhte dû nie nehaines,
mit dem gotes worte
besigelet sint dîne porte,
dû bist ursprinch aller brunnen,
den gotes sun hâstû maget gewunnen.
nâch der geburte bistû maget,
des hailigen gaistes bistû sat,
maget wonestû iemer êweclîche.>
der jude muose dan entwîchen.
ain biscof was dâ bî,
gehaizen was er kûsî,
der gie ze dem hêrren,
er rehuob ainen michelen werren.
er sprach:< silvester, iedoch wirz gescriben haben,
sô solt dû mirz sagen:
lûcifer ist gefallen
und die sîne alle.>
der bâbes sprach dô:
< diu rede ist alsô.>
dô sprah der ebrêisce man:
< unser vater âdâm
der geviel durch ungehôrsam
und vuor zuo der helle
unt sîn afterchomen alle.>
der bâbes sprach dô:
< diu rede ist alsô.>
dô sprach der jude kûsî:
< nû diu rede alsô sî,
daz der menniske ze helle muose bîten
unze zuo den zîten,
daz dîn got chom an die erde
und durch den mennisken wolt ersterben,
daz er den mennisken hin widere
bræhte ze sînem êrsten gesidele; -
nû sage mir: want er den mennisken wider gewan,
waz hât der engel sô getânes getân,
daz er den niene wil wider gewinnen?
sol er ewiclîchen brinnen?
ist im aver dehain zît gegeben,
daz er wider chomen mege,
sô sol dîn got ander stunt ersterben,
in den luften gemartert werden,
daz lûcifer der alte
chome wider ze sinem gewalte
und alle die durch in gevallen sîn;
sô rihtet rehte der got dîn.>
dô sprah sancte silvester der hailige man:
< kûsî, kanstû mir gesagen,
waz got dâ ze himel tuo?
welhiu dinch hôrent dar zuo?>
dô sprach des ebrêiske man:
< sô ih von mîner maisterscefte vernomen hân,
er hât aller dingelîchem mâze gegeben,
daz iz gelîche sol wegen.
selbe rihtet er die wâge,
daz er die ubermuotigen versmâhe,
und gevellet die sô nidere,
daz si niemer choment widere.
die diemuotigen ladet er ze sînem erbe,
di besizzent sîn rîche.
daz tuot got dâ ze himele tegelîche.>
duo sprach sancte silvester der hailige man:
< der rede suln wir zwêne nâch gân.>
under diu bedâhte sich kûsî,
er sprach:< nû lâ mich der rede frî.
ich sage dir silvester:
vil diche frâget ain junger sînen maister.
ich hân ez allez frâgende getân,
der rede wil ich urlop hân.>
duo sprach der hailige man:
< ich wil dir wærlîche sagen:
wærestû under mîner lêre,
ich gerafste dich vil sêre.
nû dû des niene bist,
nû wizze der hailige crist:
der mir alle dise werlt gæbe,
wie ungerne ich die næme,
ich enantwurte dir vor dem rîche:
dîn rede lûtet ungezogenlîche.>
duo sprach der bâbes hêre:
der engel newart nie niht mêre,
wan alse si zem êrsten gesceaffen wurden.
ain tail sich ze der ubermuote huoben;
die aver mit gote gestuonden
und genâde dâ zim suochten
vil diemuoteclîche,
den gab er sîn rîche
und tet in die êre,
daz si gevallent hinne vur niemer mêre. -
ainer rehuop sich in die ubermuot sô grôze,
er sprach, er wolte sich gote genozen.
dû hâst selbe wol vernomen:
niemen mach mit ubermuote hin ze gote chomen.
alle di sich ze der ubermuote gesellent,
den geraitet man die helle,
dâ suln sie iemer brinnen
und nemegen niemer gotes hulde gewinnen,
wande si noch hiute wider got
frument fruoh unde spot,
ubermuot und maintât.
daz ist der tievel rât:
aldaz mit got ist,
dar wider chêrent si ir list,
wie si den megen beswîchen.
von diu vallent si êweclîche.
duo sprah aver der bâbes hêre:
< âdâm und êve,
durch des tieveles rât
di gevielen in aine missetât.
daz er daz obez nam,
durch die ungehôrsam muos er zuo der helle varn,
und al sîn chunne iemer mêre.
daz erbarmete von himele unserem hêrren,
daz der menniske in der helle was;
bî den hêren wîssagen chunt er daz,
er wolte an dirre erde
durch den mennisken gemartert werden:
ân aller slahte zwîvel,
niht durch den tievel.
sîn marter hât uns gemachet frî,
wellen wir gote gehôrsam sîn
unserem scepfære.>
duo sprâchen di rihtære,
diu rede wære genuoch wol undersceiden.
des jâhen si alle gemeine.
dannen sciet dô kûsî;
ûf stuont didascalî.
er rehuob ain anegenge
von dem hêrren abrahâme:
er wære der aller êrste man
der gote ie wurde gehôrsam,
aldaz wære ân ê verlorn
daz von âdâme und von êven wære geborn,
baidiu man unde wîp,
unz an des hêrren abrahâmes zît.
do sprah der bâbes raine:
< die rede wil ich dir baz underscaiden.
nû lisest dû doch von abêle,
der ist ain marterære hêre;
sîn pruoder sluoc in durch nît:
durch reht verlôs der hêrre sînen lîp.
sîn opfer was lûter und raîne:
von diu ist sîn sêle vor gote wol ge hailet.
nû sich wie dâ gescriben stê:
gehailet ist unser vater nôê,
wande in got selbe behuote
von der grôzen sinfluote.
ênôch ist in gotes gewalte
ze einem urchunde behalten,
ze ainer wârhaite wirt er ze jungest vur brâht.
dû soltest dich der rede baz hân bedâht.>
duo sprah der ebrêiske man:
< dû solt mîn rede ouch paz verstân.
mîner rede angenge
huob ich von abrahâme:
er wære der aller êrste man
der in der ê got wurde gehôrsam,
wande er rehuop den site,
daz sich die liute besniten;
ysââk und jâcob
behielten alle daz gebot;
moyses der frône bot
hiez uns alle besnîden durch got.
ouch sage ich dir mêre:
jêsus dîn hêrre
der wart selbe besniten
nâch ebrêiskem site.
swaz mankunne nû iz vermîdet,
daz iz sich nâch der ê niene besnîdet,
sô dû selbe maht lesen,
daz ensol mit gote niht genesen.
und ist daz dîn rât,
daz man gotes gebot ubergât,
von diu bistû vertîlget ûzer der genôzscaft:
du nehâst mit gote nehaine craft,
dîn mach niemer rât werden,
wil dû in sô grôzen sunden resterben.>
duo sprah der hailige man:
< dû solt ouch mîn rede noch paz verstân.
abrahâm was gewisse reht und guot;
diu kiuske sich dâ zuo im huop,
er uobte gewisse den site,
daz sich die liute ûzen besniten.
duo wuohs daz selbe angenge
in israhêlis kunne
von manne ze manne,
unze di wîssagen alle,
moyses und ysâîas,
dâvîd und jeremîas
und der guote dânîêl
und ander manic wîssage hêr,
die kunten iu vor lange -
als iz ouch ist ergangen -,
wi der gotes sun von himel an die erde chom:
von ainer magede wart er uns ze trôste geborn.
er ist wîzer denne der snê,
er brâht uns aine niwe ê
di wîl er in der alten ê was,
zewâre sagen ich dir daz:
dô wart er besniten
nâch ebrêiskem site;
dô er sich niht langer newolte tougen,
er newolte sînen gotelîchen gewalt ougen,
als in der vater her hête gesendet.
dâ was der alten ê ende:
si was chomen an daz trum.
duo chom uns sanctus sanctorum,
duo twalte iwer salbe sâme in israhêl,
und gesamenet sich hinnen vur niemer mêr.
alle die nû christen sint,
die haizent alle gotes chint.
von diu suln im sîne holden
in der hêren toufe nâch volgen.
swelhe an dem gelouben denne vollestênt,
di besizzent dî wunne diu niemer zergêt.>
duo sprach der ebrêiske man:
< suln wir nû aine niwe ê an gân?
und suln denne lâzen
dâ mit unser vorderen daz gotes rîche besâzen,
daz ist diu hêre besnîdunge,
dannen gehailet wurden alte und junge,
die vor uns wâren?>
der bâbes begunde in duo frâgen:
< didascalî, chanstû mir gesagen:
wart diu besnîdunge ê rehaben,
ê ysââk dem vater wurde gechundet?
oder wart si sît vunden?>
der jude im antwurten began:
< diu besnîdunge wart sît erhaben.>
duo sprah der hailige man:
< wart diu besnîdunge sît erhaben,
sô was ouch abrahâm ê gote liep,
so nechom iz von der besnîdunge niet.
die wîssagen di lange wâren
vor dem hêrren abrahâme,
ênôch unde nôê,
sich ob iz iender von in gescriben stê.
si wâren alle gote liep,
und newessen doch nehainer besnîdunge niet.
jâ zaig ich dir gezcriben dâ
« circumcidite corda »:
besnîdet iuh von houbethaften mailen,
iwer herze machet raine,
habet ze gote guoten willen,
minnet in von allen iweren sinnen.
flaisclîch besnîdunge nemac niemer wesen frum,
man newelle di gaistlîchen innen tuon.
mit chiuske sol man sich gote nâhen.>
die senthêrren im alle jâhen,
daz si nie hôrten gesagen
von dehainem werltlîchem man,
dem got sô getâne rede gæbe.
si sprâchen, daz got selbe mit im wære.
ûf stuont dô ârôêl,
aine grôze rede rehuob er:
< silvester, hân ich rehte vernomen?
ist got von himele an di erde chomen?>
der bâbes sprâch dô:
< diu rede ist alsô.>
duo sprach der ebrêiske man:
< nû solt dû mir mê sagen:
dolt er die marter durh daz,
daz der mennisce verlorn was?>
der bâbes sprach dô:
< diu rede ist alsô.>
dô sprah der ebrêisce man:
< nû solt dû mir vollesagen:
die fiunf werlt alle
die lôst er wider von der helle?>
dô sprah der hailige man:
< alle die rechanten sînen namen
und an in geloupten
und in dâ vor lobeten.>
der jude sprach dô:
< nû megen wir iemer wesen frô.
daz paradîse ist uns allen ûf getân,
nû megen wîr sanfte dar în varn.
nu ensol niemen mêre
sorgen umbe di sêle
noch nehain arbait lîden
nû wizzet âne zwîvel:
wir werden ân arbaite
in daz paradîse gelaitet.>
dô sprach der hailige man:
< ich wânde wir solten rede hân
von nuzlîchen dingen.
nû bin ich worden innen:
du verstêst daz gotes wort gelîche
sam diu nâter diu in dem grase slîchet,
wie si gehecke den man.
dû solt got vor ougen hân:
er hât dir fiunf sinne gegeben,
dû solt gaistlîchen leben,
dû solt behalten diu zehen gebot,
diu unser hêrre per moysen gebôt,
alse dû si selbe hâst gelesen.
ân diu nemac niemen genesen.>
der jude sprach ander stunt:
< diu zehen gebot sint mir wol chunt.
dû zeigest mir ûf die alten ê,
waz dâ inne stê.
mahtû mir von dîner niwen ê sagen,
waz dîn got mit sîner marter gewunnen habe?
suln die liute ienoch ze helle varn,
zewiu liez er sich duo an den galgen slahen
und lait die marter alle?
nû sprechet, wie iu der got gevalle.
dannen chanstû mir nehainen trôst gezaigen.>
der jude wolte dannen scaiden.
dô sprah der hailige man:
< dû solt an dîner rede volstân.
die rede wil ich dir besceiden,
ainen grôzen trôst zeigen.
die fiunf werlte
muosen hart engelten.
âdâmes ungehôrsam,
daz si ze der helle muosen varn.
neweder guot noch ubele,
ir nehain newart des ubere,
si nemuosen dâ gebîten
unz ze den volleclîchen zîten,
unz in der frône gîsel chom:
die rehten lôst er der von,
die ubelen liez er dâ brinnen;
si nehêten zu im nehain gedingen.
der unser wâre hailant,
den tievel er dô gebant
und besparte die helle.
die im dienen wellent
und im werdent gehôrsam,
den hât er daz paradîse ûf getân.
die aver wider im sint,
die haizent des tieveles chint,
mit peche und mit swebele
lônet er in der ubele.
den guoten und den rehten
den lônet selbe mîn trehten,
und frowent sich mit im iemer mêre.
daz hât sîn marter hêre
uns armen mennischen gewunnen.
dû wære der rede nâch ze fruo entrunnen.>
ûf stuont dô benjamîn:
dise rede rehuob er an in:
< silvester, gevestenest dû êlîchen hîrat,
den moyses geboten hât?
oder wil dû in zestôren?
daz wellen wir gerne hôren.>
dô sprach der hailige man:
< er sol vil gewislîche bestân,
êlîch hîrât,
als in got geboten hât,
daz baide man unde wîp
sîn als ain lîp,
âne sunde kinden,
got vurhten unde minnen:
sô ist der hîrât stâtic,
êwic unde hailic.>
der jude sprach dô:
< hêrre, wie chom daz sô?
sô êlîch hîrat ist reht und guot,
daz in ain maget in die werlt getruoc?
daz er vater und muoter niht êlîche wolte hân?
die rede solt dû mir besceidenlîche sagen.>
dô sprah der bâbes hêre:
< ich verende dir si vil gerne;
die wîssagen hânt alle gesaget,
unser frowe haize muoter und maget,
ir porte nesule niemer werden ûf getân.
iwer wîssage ezechîêl sach si beslozzen stân.
moyses sach den rouch oben an,
daz holz nidene niene bran.
und unser vater âdâm,
diu erde in magetlîche gewan.
alsô wolte der niwe hêrre
von ainer megede geborn werden,
zerlôsen unsich von den sunden,
want iz die wîssagen alle mägetlîchen chunten.>
dô sprah benjamîn:
< waz mach dirre rede gelîch sîn,
daz âdâm von ainer magede geborn wære?
diu rede ist der luge gelîch und ist seltsæne.>
dô sprach der hailige man:
< ich wil dir aine grôze wârhait der von sagen:
diu erde was magetraine,
si genam tôten lîchnâmen nie nehainen,
noch enphie nie mennischen pluot,
unze kâîn sînen pruoder resluoch.
daz pluot daz von im ran,
der erde iz ir magetuom benam:
dâ mit huop sich mennisken tôt,
ze helle muose allez manchunne durch nôt,
unz uns diu maget prâhte ze trôste
der unsich her wider ûz erlôste.
wil dû daz urchunde von den puochen hân?>
der jude sciet ân urlop dan.
ain jude hiez thârâ,
dar vur gie er sâ,
er sprach:< silvester, dû bist von den haiden geborn;
von den ist unvernomen,
daz si ie gewunnen dehainen wîssagen.
iwer reht solt ir von uns haben.
diu ê wart uns gegeben,
suln wir nû nâch den haiden leben,
die nie ê gewunnen,
sam uns der buoche sî zerunnen?
unser ê wolt ir uns prechen:
daz solten wir pillîche an iu rechen.
an dem hêren samztage
newelt ir nehain ruowe haben
noch nehaines rehtes niht phlegen;
wir nesolten iu nehain antwurte geben.>
des antwurte im der gotes wîgant:
< unser hêrre wart von himele niht gesant
wan aine durch suntære,
und swâ diu ê verlâzen wære,
daz wir die ervollen,
daz ist der gotes wille.
jôb was ain haiden:
wi getarstû den vertailen
jôb was gote ain vil lieber man,
wir suln in under den rehten hân. -
ein chunich was hie bevor,
gehaizen nabuchodonosor:
in ainem gluogenden ovene wâren driu chindelîn,
den chom selbe ze helfe mîn trehtîn.
als er unseren hêrren resach,
mit guotem gelouben er an in jach. -
sibillâ unde bâlââm
wâren ouch wîssagen,
und ander vil manige wîssagen,
doch ir juden si ze nihte wellet haben.
unser ê ist vil geistlîch,
vor got ist si êwichlîch;
dîn ê ist harte zebrochen,
dû hâst dich ein teil ubersprochen.
du verwîzest uns von unser geburte:
ir nesult uns niht antwurten,
gote birt ir entrunnen,
gotes hulde haben wir gewunnen,
got hât uns gehailet;
ir newellet iuh bechêren, vor gote birt ir vertailet.
des suntages wart unser hêrre guoter
gechundet sîner muoter,
aines suntages wart unser hêrre geborn,
dannen uns daz hail ist komen.
an ainem suntage
restuont unser hêrre von dem grabe,
an ainem suntage sant er uns den hailigen gaist:
den uoben wir billîche alre maist.
den suntach suln wir ruowen und êren
durch willen unsers hêrren.
ich sage dir wærlîche, thârâ:
der suntac ist diu rehte octâvâ
und bezaichenet, daz die rehten sêle
suln dannen iemer mêre
daz himelrîche bouwen,
ob wirz an in gedingen und gelouben.>
jûbal dar vur gie,
die rede er alsus an vie:
er sprach, ob er wârer got wære,
wie im daz gezæme,
daz er sô arm wære
und naket in ainer chrippe læge?
wan er wære rîche?
wan er gewalteclîche
in dise werlt wâre chomen?
und hête di vursten zu im genomen?
und hête ettelîch wunder getân?
dâ man an mahte verstân
gotelîcher dinge ettewaz!
im getrûwet diu werlt deste baz.
dô sprach der hailige man:
< ich wil dir ain grôz urchunde von im sagen:
dô unser hêrre an di werlt wart geborn,
von himel her nider chom
der engele ain vil michel menige.
si vroweten sich dar engegene:
die engel iz den hirten chunten,
in der chrippe si in alsô vunden.
drîe chunige hêre,
ir opfer brâhten si verre:
mirren unde wîrouch -
diu urchundent iz ouch -,
golt brâhten si îm ze êren:
daz bezaichenet, daz er ist aller chunige hêrre.
di alre ermisten er dô ze sich nam,
daz man dâ bî mag verstân:
swer im wil dienen,
im versmâhet niemen,
arm unde rîche
enphâhet er alle gelîche.
dô vuor der chunich edele
ze jerusalêm ûf ainem esele;
die juden ingegen im giengen,
mit sange si in enphiengen,
diu vil wênigen chindelîn
di revulten daz lop sîn,
si sungen engegen im gewis
« osanna in excelsis. »
von aller ordenunge
hête er grôz urchunde:
die mägede lobeten sîne craft,
die witwen gerten sîn tag und naht,
sam tâten die gehîten:
wi chûme si des erbeiten,
daz si daz muosen geleben,
daz si in solten gesehen!
sam tâten die uralten,
die dar zuo wâren behalten,
die des wert wâren,
daz si in ruorten und sâhen.
die tôten hiez er ûf stên,
die blinden hiez er gesehen.
duo daz zît ervullet wart,
daz er an dem crûce durch den menniscen restarp,
dô vuor er zuo der helle
und erlôste di sîne alle.>
dô sprach jûbal:
< dise rede vernemet ir senthêrren uberal:
er sprichet, daz sîn got ze helle vuore.
wi getorsten in die tievel geruoren?
nu vernim waz ich dir zelle:
nie niemen chom ze helle,
wan aine di sich verwurchent,
daz si got hie niene vurhtent,
daz si ze himele werdent vertailet.
alse si von der werlte scaident.
sô sint die tievel gar
unt vuorent die sêle dar.
muose dîn got dô ze helle varn,
sô wart er dem tievel gehôrsam.
nû sich, wie er daz tolte,
daz in die tievele cholten
in dem peche und in dem swebele.
nû rede dû dar engegene:
ob er wârer got wære,
aller dinge scepfære,
er nehête sîniu dinc sô gescaffet,
daz er iht prunne in dem peche.
diu rede ensolte niemer sîn rehaben
vor sô manigem gelêrtem man.>
dô sprah der hailege man:
< hân ich dehain rede hie erhaben
der ich niene mach getwingen,
sô sceide ich ubel hinnen.
ich urchundez ûf die wîssagen,
dâ suln wir der rede ende haben.>
der jude wart vil frô,
ze dem bâbes sprach er dô:
< von dînen niwen buochen
nehân wir juden nehain ruoche.
wil dû mirz in den alten zaigen,
die rede wil ich sô bescaiden,
daz ich mîn houbet niemer hinnen
von disem sende wil bringen,
vindest dûz in dehainem wîssagen.>
dô sprach der hailige man:
< dû biutest ain grôz phant.
dir ennimet niemen den vuoz noch die hant.>
er hiez im dâvîden pringen,
do zaict er im dar inne
< tollite portas principes vestras.>
der jude reblaichet und gesaz.
der bâbes chêrte sich ze den haiden,
er sprach:< dise rede suln wir iu underscaiden.
dô daz zît ervullet wart,
daz unser hêrre durch den mennisken restarp,
und er ze der helle solte varn,
dô chômen mit scarn
die chôre der engele,
si vuoren im engegene,
si dienten ir hêrren,
si lobeten sîn êre.
daz was sîn wille,
daz si vor im vuoren in die helle.
si riefen alle bî ainem worte:
« tuot ûf die porte,
die vursten di under iu sîn!
hie chumet selbe mîn trehtîn. »
die tievele mit michelre menige
riefen im engegene:
« wer ist der hêrre,
den wir suln vurhten sô sêre,
daz wir im die porte ûf tuon? »
die engel sprâchen in aver zuo:
« tuot ûf die porte sciere,
er ist aller chunige hêrre,
er ist der starche got in dem wîge,
er wil hiute lôsen die sîne,
er ist wârer got, er ist wârer hêrre,
ir muozet in vurhten sêre. »
alse die hêren wîssagen
dar inne gehôrten sînen namen,
mit wainlîcher stimme
huoben si alle samt dar inne:
« advenisti desiderabilis,
quem expectabamus in tenebris;
chum uns ze hilfe, hêrre,
relôse uns von disem grôzen sêre,
von disem charchære fiurîn,
dâ wir mit gebunden sîn,
von dem scat des êwigen tôdis,
want dû unser urlôsære bist! »
dô vuor er in die helle,
er relôste di sîne alle;
an dem driten tage
restuont er gotelîche ûz dem grabe,
mit sînen jungeren er tranch und az.
daz tet er umbe daz,
daz si sich erchanten deste baz,
daz er wârer menniske und wârer got was.
duo vuor er hin ze himele,
chunftec ist er her widere
an dem jungisten tage -
zewâre ich dir daz sage:
sô chumt er an daz gerihte,
ze der liute gesihte.
die guoten segent er ze sîner zesewen:
daz sint die êweclîche genesenen;
die ubelen verfluochet er ze sîner winsteren:
die bûwent die vinstere,
si lebent iemer mit sêre.>
der jude redet ouch niht mêre.
ûf stuont dô zêlêôn.
unbesceidenlîche er dar vur chom,
er sprah im vil ze laide:
< silvester, waz sol daz mainen?
dû bredigest uns vor jêsum:
nû was er doch mârîen sun,
er hête flaisc unde bain,
als an im selben wol scain
durch unzuht wart er gevangen,
an ain galgen rehangen,
in die erde wart er begraben:
waz gotelîcher craft mac er gehaben?
sîne jungeren in nahtes dâ ûz stâlen,
des morgenes sâ jâhen,
daz er von dem tôde restanden wære.
die selben irrære
strichen allenthalben in diu rîche
und sprâchen, er wære got wârlîche,
und machten daz daz liut an in geloupte;
in dem wazzer si sich touften.
daz erziuge ich mit manigem man,
daz ich die wârhait geredet hân,
daz er uns des nahtes ûz dem grabe verstolen ist,
und dû wærlîche sîner jungeren ainer bist.>
dô sprach der hailige man:
< aine rede soltû wâr hân,
daz ich sîn junger vil gerne bin,
ich hân wol vernomen dînen sin.
wil dû der rede volleclîche jehen?
oder wil dû dehain ander noch heven?>
dar zuo sprach elenâ diu frouwe:
< wir wellen di rede bewæren und erziugen,
daz er nahtes ûz dem grabe verstoln wart,
alse zêlêôn wider dich geredet hât.>
der tac begunde sîgen.
der bâbes hiez die rede scrîben,
besigelen vil vaste,
daz nehaine bôse liste
dar under iht wurden gestôzen
von anderen den genôzen.
diu chunigîn vuor ze herbergen,
si begunde grôzlîche werven,
mit wie getânen listen
si des morgenes gescante di cristen.
wol gehiez ir elliu ebrêisce diet,
si geswichen ir an dem geziuge niet.
dô sprah der guote constantînus:
< owî lieber maister, wie redestû nû sus?
du verhengest den juden ze harte ir willen.
megen si den geziuch uber uns bringen,
sô birn wir ubele her chomen
und haben lîhte alle unser êre der mit verlorn.>
der bâbes antwurte im dô:
< nû wis dû, hêrre, vil vrô!
ich sage dir, lieber sun mîn:
uns hilfet selbe mîn trehtîn,
ân in nemegen wir niht getuon,
er nesende uns den hailigen gaist dar zuo.
mit dem geziuge sint si betrogen:
si habent der chunigîn gelogen,
si verliesent der mit alle ir êre.>
do relachte der hêrre
vil inneclîche:
< nû helf uns crist der rîche!>
sprach der chaiser hêre,
< daz diene ich iemer gerne.>
des anderen morgens vil fruo
diu chunigîn vorderôte duo
sanctum silvestrum den hailigen man,
den geziuc hiez si an den rinch gân.
der geziuc wart genennet,
ze rehte vur gestellet.
dô sprach der bâbes hêre:
< frowe, wir vernæmen ê gerne,
waz dise gesellen
ûf die christenhait erziugen wellen,
oder wi vil des geziuges von rehte sul sîn.>
dô ubersprah sich diu chunigîn:
< ich wil sehszec bewærte man
alle an mînem ziuge hiute hân,
die daz alle hôrten unde sâhen,
daz in sîne jungeren nahtes stâlen.>
< den geziuch wil ich enphâhen,
oder ich verwirf in zewâre
mit urtaile und mit rehte
vor allen disen guoten cnehten,
und iedoch nâch dînen chuniclîchen êren>,
sprah sante silvester der hailige hêrre.
der bâbes vie ze dem alre obersten an,
vil tiure er in frâgen began,
daz er im sagete mære,
welhes alters in dûhte daz er wære,
ob er geziuch von rehte mahte sîn.
der jude sprach:< so genâde mir mîn trehtîn!
mîn genôze hânt mir gezalt,
ich sî wol niunzec jâr alt.>
sâ bîhanden
vrâget er den anderen.
der jude sprach:< ich sage dir vur wâr:
ich hân wol ahzec jâr.>
alsô vrâget er die juden alle samt,
unz er ir aller alter vant.
der bâbes vie ze dem alr obersten an,
vil tiure er in frâgen began.
er sprah:< ich beswer dich bî des almähtigen gotes ê,
diu in den buochen gescriben stê,
die moyses von gote enphie,
dô er ab monte sînâî gie
und si iu brâhte ze trôste,
dô iuh got ûzer egipto relôste -,
daz dû sagest die rehten wârhait.>
dâ wart gesworn manich mainait.
der jude wart vil frô,
ze dem bâbes sprach er dô:
< ich wil dirz bî der gotes ê sagen,
daz ich daz gehôret und gesehen hân,
daz in sîne jungeren nahtes stâlen
und des morgenes sâ jâhen,
daz er von dem tôde wær erstanden.
iz wart mir harte enplanden:
ich wart selbe harte zevuoret,
und allez mîn geslahte zestôret.>
der bâbes sprach dem anderen zuo:
< waz sagest aver dû nû?>
der jude sprah:< daz ich iz hôrte und sach,
daz iz alsô gescach.>
der bâbes den dritten frâgen began:
alle sehszec begunden iz bî der ê sagen,
si wolten der wârhaite jehen,
si hêtenz alle gehôret und gesehen.
dô sprach der hailige bâbes:
< wê iu allen dises aides!
nû suln die rihtære urtailes frâgen:
nû iz dise guoten cnehte alle hôrten und sâhen,
wîe daz ain diuve mege sîn?>
an dem worte verstuont sich aller êrist diu chunigîn,
daz si mit dem geziuge betrogen was.
wie trûrig allez israhêlischez volc saz!
dô sprach der hailige man:
< frowe, nû haiz daz buoch her vur tragen.
sîn sint hiwer, das ist wâr,
volleclîche zwai hundert jâr
und sehs und drîzec mêre,
daz ze himel vuor unser hêrre.
an dem geziuge nestât nehain man,
der den ait vor dir hât getân,
daz er sich selben habe gezalt,
daz er volle si zehenzec jâr alt.
von diu ist diz luke urchunde
niwan scande und sunde.>
ain ander jude dannoch dâ was,
der dise rede alle versaz.
der was sô getân dinc gelêret,
daz er sich ze nihte dar an nechêret,
noch er ainem worte
in dem senatu nie geantwurte.
iz tûht in allez chintlîch:
jâ verwânt er sich,
er behabte den juden ir êre;
er gie ze dem hailigen hêrren.
der jude sprah:< silvester, dû solt mir sagen,
welhe chraft mac iwer got haben?
mîn got der ist sô wunderlîch:
im newart nie niht gelîch,
sînen namen nemach niemen gehôren noch gesehen,
daz er aines ougenpliches lenger mege geleben.
alse hêre ist mînes gotes name,
daz wil ich dir wærlichen sagen.
wil dû, ich lâze dich sehen dar zuo,
welh wunder mîn got mag getuon.
sô ist dîn lêre verendet,
sô wirt dîn trugehait gescendet,
dû soltest den lîp pillîche verlorn hân.
silvester, waz zuckest dû dich an?>
dô sprah der hailige man:
< zambrî, dû solt mir sagen:
wie mahtes dû den namen gelernen,
den niemen sol sehen noch hôren?
dû redest von wunderlîchen dingen.
maht dû dîn rede vollebringen,
ist dîn got alse guot,
daz er diu zaichen durch dich tuot:
ertôtet er durch dich wîp oder man,
haizet erz denne durch dich wider ûf stân
lebendich sam iz ê was,
dir geloubet aller dirre sent deste baz.>
der jude sprach im aver zuo:
< silvester, wænest dû, daz got alsô tuo,
daz er des ruoche,
daz man in zwir umbe ein dinch versuoche?
der wâre der werlt widerzâme,
swaz menniscen dâ mit wâre,
der wâre ain unvertregelîch man.
ouch envindest dûz niender gescriben stân.>
< nû zeige aver ich dirz gescriben stân>,
sprach der hailige man.
< der herzoge gêdêôn versuochte mînen trehtîn,
nider sprait er ain vellelîn:
ze ainem mâl wart iz naz,
dô diu erde elliu truchen was;
ze dem anderem mâl retowete elliu diu erde,
do rebat der gote werde,
daz truchen bestuont daz vel.
daz ist dir hie zuo ain pôse bîspel.
sîne site sint mir wol chunt:
sibenstunt sibenzecstunt
sol man got flêgen,
daz er sînen namen an uns gêre.
er tuot wunders vil:
er retôtet wol swen er wil,
er haizet in ouch wol wider ûf stân,
hât er im iht liebes getân.>
dô sprach der jude zambrî:
< frowe, haizet ouch uns die rede scrîben.
silvester hât offenlîche verjehen,
er gæbe den tôten wider daz leben.
daz hân wir alle ûzer sînem munde wol vernomen:
nûst der cristen trugenhait an daz ende chomen.>
diu rede wonete under in zwain,
unz diu sunne an dem âbende verscain.
ir ieweder hête sîn craft,
die rihtære gefristen di rede an den dritten tach.
an dem dritten tage vil fruo
der jude zambrî hiez duo
cehenzec man ûf den hof vuoren
an cheten und an snuoren
ain tier wilde
in wunderlîchem pilde,
ain pfar alsô lussam:
ze dem sende nechom nehain man,
der des jæhe,
dêr sô getânes tieres ie iht gesæhe.
der phar was sô rezogen:
nehain menniske getorste dar zuo chomen,
iz enwolte den tôt dâ haln.
dar gie der ebrêisce man,
er hiez den phar stille stân:
iz was allez getân.
er hiez im entwîchen
beide arm und rîche,
er neliez iz niemen hôren:
er rûnet im in daz ôre;
bidaz er volsprach ain wort,
der pfar viel nider tôt.
dô froweten sich algemaine
die juden und die haiden,
ir gelph wart vil grôz,
si sprâchen, dem gote newurde nie nehain genôz;
der diu zaichen durch si hête getân,
den wolten si iemer ze gote hân.
vil michel wart dô der haiden scal
uber berch und uber tal,
si bunden ûf ir gezelt;
ouch huoben di juden ir gelpf,
si bliesen ir wîchorn,
in wart ze den cristen vil zorn,
si bunden an mit flîze
manigen vanen wîzen,
manigen gruone unde rôt,
unz iz diu chunigîn verbôt
bî dem halse und bî der wide.
si swuor, swer bræche ir fride,
si hiez in in dem sende houbten.
wie gerne si den haiden uber di cristen erloubte,
sô si besæhe,
wi diu rede ende næme!
sancte silvester gebôt allen den êwarten,
daz si sich sciere garten,
di ze dem sende chomen wâren,
daz ir nehain daz verbære,
er nesunge von der gotes urstende aine misse.
den laien enphalch er gewisse,
si spræchen ir bîhte und ir gelouben
mit wainenden ougen,
mit vasten und mit venien.
daz ervulte elliu diu menige:
parvuoz und wullîn
si flêgeten mînen trehtîn.
die haiden giengen ze râte:
die wîsen si alle vrâcten,
ob si sich solten gerehten,
si wolten mit den cristen gerne vehten.
di rihtære sprâchen der baide zuo:
< ir nesult es vurnamenes niht tuon.
baitet der wîle und der stunde,
daz silvester werde uberwunden,
daz man si mit urtaile in iwer gewalt gebe.
wir suln ê hôren sîne widerrede.>
an dem fiunften tage
diu chunigîn hiez uber al daz her sagen,
daz volch nemahte sich nicht erneren,
man muose der rede ain ende geben.
der chaiser lait den bâbes ûf den hof.
man sach iedannoch
den potech ligen tôten,
swi in zevuorten genôte
die vogele joch die hunde.
di netwalten nehain stunde,
alse dar an wol scein:
iz wære hût oder bein,
aldaz si mahten geniezen,
anders si dâ niht verliezen.
sancte silvester der hailige man,
wie chûm er ain stille gewan:
< owol ir cristen romani!
wænet ir, daz diz von gote sî?
ich wil iu wærlîche jehen:
iz ist von dem tievel geschehen.
mit zouberlîchen listen.
gerne wolt er die cristen
gescenden unt getruoben,
ob erz alsô mähte gevuogen.
dâ mane ich iuh cristen mite,
di ir rehtes scepfâres site
niht enwizzen noch erchennen,
daz si im ze hainer nôt entrinnen.
der tievel gewan nie den gewalt:
swâ er ie mit gote vaht,
iz ennæme ie bôse ende.
er wart ie der gescente.
pitet ir den wâren gotes sun;
er mach diz vil lîhte widertuon.
daz ende suochen wir ze sînen genâden.>
die cristen sprâchen alle âmen.
der bâbes sprach aver ze den haiden:
< nu vernemet ir algemaine:
zambrî hât ain dinch mit dem tievel getân,
dâ meget ir der rede wol ain ende hân.
hilfet im der tievel nû dar zuo,
daz erz wol mach widertuon,
so geloubet ir im deste baz.
zewâre sagen ich iu daz:
nemach er sîn niht widertuon,
sô sehet alle samt dar zuo,
daz wider got ist nehain craft.
daz gelîchet sich der manslaht:
sam der ainen man sluoge
und in under di erde begruobe.
nu vernemt ir algemaine,
wi ich iu die rede bescaide:
habez zambrî mit gote getân,
sô haiz in ouch mit gote wider ûf stân;
nemege er der mit niht vollechomen,
so nedarf niemen sîniu werch loben.>
dô sprâchen di rihtære,
daz diu rede der wârhaite gelîch wære.
dar vur gie dô abiâthâr,
er sprach:< silvester, ich sage dir vur wâr,
daz iz manic vordirr man sach,
daz daz zaichen von zambrî gescach.
der wârheit muozen wir nâch jehen:
silvester, lâstû mich nû hôren und sehen,
daz dûz mit gote maht widertuon,
und vorderst dû sînen namen dar zuo,
lâst dû mich diu wort hôren,
ich wil mich nâch dir chêren.
rechuchet sich dirre tôte,
ich lebe iemer nâch dînem râte.>
dô sprach der hailige man:
< von vihe wir nehain gewishait hân.
nû aver dû an guotem gelouben pist,
und iz der christenhaite nôtturft ist,
versuochen wirz in inneclîchen an.>
daz houbet wante der jude dan.
ûf stuont dô jônas,
duo volget im godôlîas,
si sprâchen:< vor aller dirre menige loben wir daz:
rechuchet sich dirre tôte,
wir volgen dînem râte
und werden dir gehôrsam,
gesehen wir den phar gesunt hine gân.>
ûf stuont duo kûsî,
dô volget im der biscof didascalî.
si sprâchen:< alse vil sam elliu dise erde
ze golde mach werden,
oder daz mere uber den himel gegên,
sam nemach diz tôte gebaine ûf stên.
silvester, maht aver dû vollevarn,
wir werden dir alle gehôrsam.>
ûf stuont dô ârôêl und benjamîn,
alsus redeten si wider in:
< silvester, vorderst dû offenlîche den got,
der ze jerusalêm wart gemarterôt,
vor allem disem liute,
und mag er dir gehelfen hiute,
haizet er den tôten gesunt sîn,
wir revullen ouch daz gebot dîn.>
jûbal unde thârâ,
dar vur giengen si sâ,
si sprâchen:< als vil sam di alre hôhisten perge
ze wazzer megen werden,
oder aller der walt ze staine,
sam mag diz durre gebaine
ûf dirre erde
niemer lebendich werden.
werden aver wir innen,
daz dû die wârhait maht pringen,
daz dû in mit gote haizest ûf stân,
wir werden dir gerne gehôrsam.>
dôêch und âûnân
sprâchen ze dem hailigen man:
< dîn rede ist senfte unde guot;
unsich lêret unser muot:
gesehen wir den pfar gesunt gân,
wir wellen dich gerne ze maister hân,
wir wellen uns lâzen toufen,
an dînen got gelouben
al nâch dînen willen.>
daz gevestenôten duo die gesellen.
ûf stuont dô zêlêôn,
er sprach:< ich pin durch reht ûz chomen.
ich enwil des niht ab gân
daz mîne genôze hânt getân.
ich sage aver iu wærlîche:
iz newart nie nehain chunich sô hêr noch sô gewaltich noch sô rîche,
daz er mit listen oder mit sinnen
nehainen tôten mege wider gewinnen,
er nehabe gotes hulde dar zuo,
daz erz selbe durch in tuo.
von diu wil ich im gerne wesen gehôrsam,
haizet in silvester ûf stân.>
zambrî dar vur trat,
dem bâbes er vaste zuo sprach:
< silvester, der pfar liget ienoch hie tôt.
wâ ist nû dîn grôzer got?
dîne drî gote alle
die baitent alze lange.
dîn gôt jêsus,
wie læt er dich hiute sus?
ich wæne, dîn hêrre christ
vil verre von dir ist,
er nechum dir hiute enzît.
mit dir ist verendet der strît,
dîn leben stêt in unser gewalt.
der pfar liget sô manichvalt,
er ist alsô wîten zetailet,
daz in niemer nehain man gehailet,
sô er ê was vor drin tagen.
dîn trugehait muoz hiute ende haben.>
dô sprach der hailige man:
< lâzarus was drî tage in der erde begraben,
got hiez in an dem vierden ûf stên,
algesunt hine gên.
er wîste di juden durch daz rôte mer,
daz ir widerwärtige her
besouft er in des meres grunt.
die sîne behielt er alle wol gesunt,
er gab in vierzic jâr sîn himelbrôt.
daniêlem lediget er von hungeres nôt.
er lediget susannen
von unrehten mannen.
unser sæliger vater abrahâm
der sach die drî namen
di wir beten in ainen wâren got.
zambrî, drowest dû mir an den tôt, -
ich hân sîn lange umbe got gegert:
owî, wurde ich des îemer gewert,
daz man mich durch in an den galgen hienge
und ich daz lôn denne enphienge
in dem chôre der marterâre!
wie frô mîn sêle des iemer wâre>!
sancte silvester der hailige hêrre
viel nider zuo der erde.
er sprach:< hêrre got vater, dû vernim mich:
aller dîner wunder man ich dich.
dû santes gabrîêlem
ain engel vil hêren
von himel zuo der erden,
durch unser sunde ruochtes dû mennische werden.
hêrre, dû næme bain und flaisc
und enphiench dich der hailige gaist
an der wâren magede
sancte marien.>
do relachte zambrî und ander ebrêisce diet,
iedoch enwas in daz gebet niht liep.
der gotes bote hêre
viel anderstunt zuo der erde.
er sprach:< owol dû hêrre genædich und guot!
dîn muoter uns ze trôste dich in dise werlt getruoch
und ist sie iemer ain êwige maget,
als uns die wîssagen hânt gesaget.
hêrre, dû wurde getouft in dem jordâne:
dâ wuosce dû abe zewâre
aller dîner getriuwen missetât.
daz was dînes vater rât,
daz dû an dem crûce mennisce resturbe,
ze helle dû gotelîche vuore.
an dem dritten tage
stuonde dû wider ûz dem grabe,
an dem vierzigesten tage vuore dû hin ze himele
und santest uns her widere
den dînen hailigen gaist:
der getrôst uns hiut aller maist
und erlôse uns von disen grôzen ungenâden.>
die cristen sprâchen alle âmen.
der bâbes viel die dritten venie
vur aller der menige,
ûf huob er sîne hant,
er besceinte mînes trehtînes gewalt.
er sprach:< ich gebiut dir tier wilde
in tôtlîchem pilde,
daz dû sciere wider lebendich ûf stêst,
algesunt hine gêst,
in allen den gebæren,
sô dich ie dehain man scônest gesæhe,
noch ûf dirre erde
mennischen niemer ze scaden megest werden.>
alse sancte silvester daz crûce volletete,
die hunde îlten sâ ze stete,
grôz unde claine,
die vogele algemaine;
zir aller gesihte
chom iz hin widere gerihte,
dô samente sich daz gebaine.
die juden gestuonden in nie sô laide
ûf spranch der pfar gesunt,
er rescutte sich an der stunt,
daz der maister zambrî selbe jach,
daz er in dâ vor nie sô scônen gesach.
do di juden diu grôzen wunder gesâhen,
owî wie unfrô si alle wâren!
under den haiden wart ain michel lop:
si sprâchen, daz wære ain waltiger got,
der durch sine liute
sô grôziu zaichen tæte.
der bâbes viel in crûcestal,
sam tâten di cristen uberal,
vor michelre vroude reweinden si dô,
si sungen< gloria in excelsis deo.>
der bâbes gebôt uber allen den sent aine stille,
er sprach:< frowe, waz ist nû dîn wille?
wil dû gote werden gehôrsam?
oder waz maht dû nû ze worte hân>?
dô sprah diu chunigîn hêre:
< zambrî, chanst aver dû noch iht mêre>?
der jude sprach dô:
< frowe, wi redest dû nû sô?
nû hâst dû selbe wol resehen,
waz wunders hie ist gescehen.
frowe, sam mir dîn hulde,
vil grôz sint unser schulde,
wir mähten dich länger triegen;
zewâre ich newil niemer liegen,
sô wir alle unz her hân getân>!
er îlte zuo dem hailigen man,
er viel im diche an die vuoze,
er sprach:< hêrre, daz ich von dir die toufe enphâhen muoze,
ê mih der gæhe tôt begrîfe!
nû waiz ich wol wærlîche:
dû bist ain gotes dienestman,
ich pin dir iemer gerne gehôrsam.>
dô touft in der hailige man,
die zwelf redenære tet er alsam.
dô touft er zewâre
die zwêne edele rihtâre,
er sazte si in gelouben
mit zeherden ougen,
mit michelre diemuote.
do besceinde got sîne guote:
der haiden wart getouft an der stunt
vierdehalp und ahtzec tûsunt.
die aver dar zuo niht geordenet wâren,
daz si die toufe solten enphâhen,
von manne ze manne,
si entrunnen alle scentlîchen dannen.
elenâ diu frouwe,
mit vil guotem gelouben
der toufe si duo gerte und bat,
des heiligen gaistes wart si sat.
er toufte sî
in nomine patris et filii et spiritus sancti.
er sazte ir ûf den cresmehuot,
er gab ir gotes lîchnâmen und sîn pluot.
duo minnete diu chunigîn hêre
alle gotelîche lêre,
wol behielt si die drî namen,
dem bâbes wart si gehôrsam.
si vuor ze jerusalêm in daz lant,
daz hailige crûce si dâ vant.
si sant ouch ze êren
trieren der urmâren:
den rok den got selbe ze der marter truoch,
und den nagel den man durch sîne baide vuoze sluoch,
und daz houbet sancti cornelii,
scandalia sancti andrei,
sancti petri zant
und ain cheten dâ mit er dolte diu bant,
und sancti mathie gebaine,
und dar zuo golt und gestaine
und ander vil manige hêrscaft
frumte si ze trieren in die stat.
daz tet diu chunigîn umbe daz,
wande si von triere geborn was.
der hunger wuohs ze rôme in dem lande,
daz jâr wart harte enblanden,
daz liut hête michel ungemach.
der chaiser iz hêrlîchen an sach,
er sprach ze sancte silvester:
< lieber vater und maister,
daz liut suochet unsich;
nû ist vil pillîch,
daz ich dir von entwîche.
ich bevilhe dir mîn rîche,
unz ich wider zuo dir chom.
maister, ich getrûwe dir wol:
der getregede ist dir tiure;
nû habe dir ze stiure
alle mînes rîches gewinne
durch des wâren gotes minne,
und beruoche mir wol mîn liut.>
daz gelobete dô der gotes trût.
constantînus bat dô rômâre,
daz si mit im ûze wâren
ze aines jâres friste.
daz tet er durch grôze liste.
jâ sprâchen rômâre,
wie willich si im wâren
ze allen sînen êren,
ûz huoben sich die hêrren.
si belaite der chaiser rîche
durch diu lant ze chriechen;
troie wolt er bowen.
do rescein im entriwen
der engel von himele,
er zeiget im constenobele;
vil durnähteclîche er si sach,
der engel aver zuo im sprach:
< hie wirt dû sedelhaft!
bowe dise hovestat,
si sol an dem jungisten dîn urchunde sîn,
daz gebiutet dir von himele mîn trehtîn.>
der chaiser wart vil frô,
wol rechant er dô
die himelischen botescaft,
wol gemêrt er die hovestat:
er maz ain ander gruntveste,
wol hulfen im die geste.
ê hiez si bisantîâ;
den namen verwandelte si sâ:
nâch dem edelen chunige
haizet si hiute constantînobele.
iz gescach aines morgens vil fruo:
rômære manten den chaiser duo,
daz er wâr lieze
daz er in dâ vor gehieze,
in nâhte ir jârzît,
si gesæhen gerne ir chint unt wîp.
der chaiser nam si sunterlîche,
er bat die vursten von sînem rîche,
di von rôme ûz chomen wæren,
daz im iegelîcher sîn vingerlîn gæbe,
und ir nehain daz enlieze,
er nesaget im wie sîn wîp ze rôme hieze.
rômære in dô vil gerne gewerten
aldes er dâ zin gerte.
der chaiser hiez îlen,
sîne brieve tougenlîche scrîben,
ir iegelîches botescaft dar an,
als iz der wirt hête getân.
er sante si rômischen frowen,
er hiez si manen der triwen,
si chômen dar zuo den hêrren,
si newolten âne si niht mêre
daz ellende bowen. -
ûz huoben sich die frowen:
vil williclîche vuoren si dar,
vil wunniclîch wart ir scar,
wol rezaigete ir iegelîchiu daz,
daz ir der man liep was.
constantînus der mære
der vorderôte sîne chamerære,
er hiez si in ainen wert varn
und hiez den sciere betragen
mit rômischer molten,
als si dar nâch sweren solten,
daz die helde guote
ûf rômischer erde stuonden.
iz gescach aines samztages fruo:
der chaiser vorderôte duo
die chuonen rômâre,
daz si mit im ze aim tegedinge wâren.
die hêrren wânden urloubes,
harte froweten si sich des.
dâ sprach constantînus der edel man:
< iz nemag iu sô niht ergân.
iz sî iu liep oder lait,
ih behabe hie mîne wârhait:
ir stêt ûf rômischer erde,
rôme gesehet ir aver niemer mêre;
swaz unser werde,
wir muozen ensamt hie resterben.>
dô wart rômæren
diu rede vil swære.
under diu chômen in die frowen:
si griffen frôlîche ze bowe.
der chaiser stifte dô constantînobele
und ander stete manige.
er diente gote mit michelem flîze,
er wonete an rômischem rîche
rehte drîzech jar -
daz saget daz buoch vur wâr -
und sehs mânode mêre.
die engele von himele ladeten sîne sêle.
die wîle daz sancte silvester ze rôme bâbes was -
daz buoch chundet uns daz -
die haidenscaft er bechêrte,
die cristen er wol lêrte,
unz sich ain trache dâ uopte,
der di cristen harte getruopte.
niemen getorste ze rôme ûz der stete chomen,
er nehête an der stete den lîp verlorn.
ain vil grôz jâmer wart
ze rôme uber alle di stat.
sumelîche cristen,
di mit gote niht wâren veste,
die sprâchen, wâ ir grôzer got wære?
wie im daz gezæme?
und wi er ouch daz verdolte,
daz si so getânes tôdes retweln solten?
sancte silvester der gotes trût,
dô hiez er zesamen chomen daz liut;
durch die micheln nôt
ain vasten er gebôt
drî tage und drî naht
und dar zuo crûcetraht.
er hiez si almuosen geben
und hiez si chiusclîche leben.
owî wie wol daz ervullet wart
ze rôme uber alle di stat!
an dem vierden tage -
zewâre ich iu daz sage -
dô opferte der hêrre guot
gotes lîchnâmen und sîn pluot.
der wâre gotes bote hêre
viel vur sancte pêters altære,
er sprach:< hêrre sancte pêter, gôtes trût,
ze dir ruofet allez diz liut,
nû habent si mich gezalt,
ich habe enphangen dîn gewalt
und sî an dînen stuol gesezzen.
nu ensolt dû, hêrre, niht vergezzen,
waz dir got selbe gehiez,
dô er dich vil trûrich liez.
nû ist diu christenhait mit dînem namen gebraitet,
dû solt uns vur got laiten.
nu geêre an uns den namen dîn,
doch wir suntære des wirdich niene sîn.>
des enist zwîvel nehain:
sancte pêter im dô rescain;
vil offenlîche er in sach,
wie guotlîche er im zuo sprach:
< silvester, wârer gotes scalch,
nû hâstû von gote den gewalt
ze lôsen und ze binden
von suhten joch von sunden:
swaz dû ûf der erde gebiutest, daz ist getân.
nû aver dû mîn helfe der zuo wellest hân,
nim disen sluzzel in dîne hant,
dâ mit besliuz dû den vâlant.
dû gebiut im alsus:
« hec dicit apostolus:
hie mit soltû beslozzen sîn,
gebiutet dir sancte peter der maister mîn,
unz ze dem jungisten tage. »
zewâre ich dir daz sage:
er negirret mennischen niemer mêre.>
vor liebe rewainet der hailige hêrre.
sancte silvester der hailige man,
er hiez daz heilictuom mit samt im tragen.
ze rôme was wîp noch man,
die mêr mit im getorsten gân,
wan zwêne sîne chappelân.
dar kêrte der gotes werde
ingegen dem mendelberge.
der trache vor im flôch,
sancte silvester im nâch zôch
daz loch unz an daz ende.
der trache nemahte dô niht gewenden
weder hin noch her.
dô sprach der guote sancte silvester.
< dû vil unrainer hunt!
nû arnest dû hie zestunt
swaz dû mennischen dehainem
in der werlte ie getæt ze laide.>
den sluzzel raid er umbe,
er sprah:< hie mit sîstû gebunden
unz an den jungisten tach!>
der trache wart sâ dâ haft
âne ture und âne slôz.
diu gotes wunder diu sint grôz!
daz loch wart verrigelet,
der trache mit dem hailigen crûce besigelet,
daz er mennischen niemer mêr ze scaden newart.
sancte silvester chêrte wider in die stat.
dô die rômære
ir hêrren gesunden sâhen,
si îlten ingegen im ûz gân,
lûte rief wîp und man,
si sprâchen:< lop und êre
muost dû hân iemer mêre.>
si lobeten mîn trehtîn,
tanti patroni,
daz si got sô rechante,
daz er in ze hûs sante
ain sô tiurlîchen lêrære.
des froweten sich iemer rômære.
die haiden er bechêrte,
die christenhait er wol lêrte -
uns saget daz buoch vur wâr:
vier und zwênzec jâr,
sehs mânode und fiunf tage.
swer daz liet vernomen habe,
der sol einen pater noster singen
in des hailigen gaistes minne:
ze lobe sancte silvester dem hailigen hêrren,
und ze wegen sîner armen sêle
der des liedes alre êrist began;
sancte silvester der hailige man
der ist im genædeclîchen bî
ante tronum dei,
und helfe allen den
diez gezogenlîche vernemen,
lebendigen und tôten,
den genâde got der guote,
der himelische hêrre,
hie an dem lîbe, dort an der sêle!
daz buoch chundet uns sus:
daz rîche besaz juljânus.
nû suln wir iu rehte sagen,
wi der gotes widerwarte daz rîche gewan.
ain frowe was in den zîten ze rôme,
diu tragete sich dâ scône.
si zôch den selben jûlîânum,
sam er wære ir sun,
durch gotes êre
und durch willen ir sêle.
dô ir ir man restarp
und dise frowe witwe wart,
si nam allen ir scaz -
daz buoch chundet uns daz -,
si enphalch in juliânô an sîne triwe,
daz er in behielte der frowen
und ir in wider gæbe,
swenne ir sîn durft gescæhe.
diu frowe was ain guot wîp.
si neversûmte nehain tagezît -
metten noch misse,
swa si gotes dienest wesse -,
vil guotiu werch si worhte.
als si ir scazzes bedorfte,
si vorderte wider ir guot.
der tievel gab im den muot:
er swuor, daz er ir guotes nie niht gesæhe,
noch si im nie niht enphulhe noch gegæbe.
dô îlte diu arme frowe
mit micheln riwen,
si viel dem bâbes an den vuoz,
sô der arme ie tuon muoz;
< hêrre>, sprach si,< ich suoche dîne genâde.
rihte mir uber jûlîânen.
ich enphalch im allez mîn golt,
ich wând, er wære mir getriwe und holt,
er behielte mirz mit minnen.
laider ich nemag es niht wider gewinnen.>
juljânus swuor ie mêr und mêre,
er newesse, waz diu rede wære.
da ze hove was er durch den scaz ain lieber man.
diu frowe muose dane gân
ân gerihte und âne scaz.
tiure claget si mînem trehtîn daz.
dô diu frowe des guotes niemer enhabete,
vil nôtlîche si sich tragete;
ze jungest chom si in di armuot,
daz si durch ir grôze nôt
den liuten wuosc ir tuoch.
si chochete unde buoch,
rômâren wuosc si ir gewant.
dô muose ir edeliu hant
wurchen des si ungewon was.
juljânus behabete ir ungetriwelîche ir scaz.
aines âbendes spâte
diu frowe nam ir gewæte,
si îlte âne zwîvel
waschen hin ze der tîver.
ain pilde si in dem wazzer vant,
dar ûf hie si ir gewant:
daz hêten sumelîche haiden dâ verborgen
und anbetten iz alle morgen,
und wolten iz ie sô gevristen,
daz inz iht zebræchen die christen.
diu frowe ir tuoch ûf huop,
daz pilde si umbe di ôren sluoch,
si tet im michel ungemach.
der tievel ûz dem pilde sprach:
< wîp, durch dîne guote
relâ mich sô getâner nôte,
netuo dû des niht mêre:
ich pin ain got vil hêre.>
diu frowe dem pilde zuo sprach:
< zewiu dolestû denne dehain ungemach?
wâ ist daz an dir anscîn,
daz dû got wil sîn?
du nemaht dich mîn niht erwern,
noch dich selben niht ernern,
dû ligest in disem wazzer
chalter unde nazzer.
wærest dû ain got alsô tiure,
dû giengest hin ûz und warmtest dich bî dem fiure.
nû aver dir die slege wê tuont,
zewâre ich gibe dirre genuoch.>
daz tuoch si wider ûf huop,
daz pilde si umbe di ôren sluoch,
si blou iz mit dem gewande.
der tievel sprach:< nu relâ mich dirre scande!
ich gewinne dir widere allen dîn scaz,
der dîn und dînes mannes was.>
diu frowe sprach aver duo
mit michelem zorne dem pilde zuo:
< waz frum mahtes dû mir umbe mîn scaz wesen?
jâ maht dû selbe niendert genesen.
dû bist ain unrainez getroch,
dû ligest in dem wazzer sam ain stoch.>
der tievel sprach dô:
< wîp, ungebâre dû niht sô!
ich pinz, der got mercûrîus.
gench nahtlanch ze dînem hûs,
chlage morgen uber jûlîânen,
so retailet man im zewâre,
er rihte dir ûf sînen hailigen.
sô zeige du her ze der tîver,
sprich, dû wellest daz gerihte ûf mir enphâhen:
sô wellent mich rômâre versmâhen.
juljânus swert ûf mir ain ait:
ich gemach im die arbait,
daz er dir allez dîn golt muoz wider geben.
wîp, lâ mich hînaht mit êren leben!>
diu frowe aver dem pilde zuo sprach:
< ich wæne, ie iemen dehain êre von dir gescach;
und sam mir mîn armiu sêle,
dir wirt der slege ienoch mêre.
ich wæne, dû mir allez liugest.
und ist aver daz dû mich hînaht betriugest,
nechumet mir mîn golt niht vil fruo widere,
ich engelige denne tôt dâ nidere,
du gewinnest vil manigen ubelen tach,
ich getuon dir ettelîchen unchunden ôrslach.>
des morgens dô man di misse sanch,
diu frowe hin vur dranch,
vorn aller der menige
suochte si ir venie,
dem bâbes viel si ze vuozen:
< dine genâde>, sprach si,< hêrre, ich suoche;
dû rihte mir uber dîn chappelân,
der mir ungetriwelîche mîn golt nam!
lâ dich, hêrre, rebarmen
uber mich vil armen!
ja nehân ich alles trôstes mêre.>
dô zurnden rômære,
si hiezen der frowen rehte getuon.
der bâbes vorderôt ez im dô zuo.
ja retailt im diu christenhait,
er swuore der frowen ain ait.
diu frowe sprach dô:
< rihte mir ûf dem gote mercûrîô!
daz ist ain unrainez getroch,
iz liget in dem wazzer sam ain stoch.
dâ wil ich daz gerihte von dir enphâhen
unt lâze dich denne iemer mit genâden.>
der rede spot dô vil manich man.
die vursten sprâchen alle, si wolten mit gân.
do si resâhen daz abgot,
dô was iz aller rômære spot.
jûlîânus was gar,
die hant stiez er im in den munt dar.
dar inne uobte sich der vâlant:
er clamte im die hant
und gehabet in sô vaste,
daz er sich mit nihte relôsen mahte,
und rômære mit allen ir sinnen
nemahten in nie der von gewinnen.
vil lûte scrai dô juljânus:< wê! wê!
zewiu nebedâhte ich mich ê?
wol dû, hêrre got, lâ mich leben!
ich wil der frowen allez ir golt wider geben.>
er galt der frowen ir scaz.
aldaz ze rôme frumes was,
die îlten alle dar besunder
scowen diu micheln wunder.
dâ stuont er gebunden
des tages aine michele stunde.
als iz dem âbende begunde nâhen,
daz liut muose allez haim gâhen.
do iz niemen hôrte noch nesach,
der tievel wider zuo im sprach:
< nû hôre dû mir, jûlîân:
ich hân dir ain michel herzelait hiute getân;
dû hâst disses tages iemer mêr scande,
daz dû vor mir bist gestanden.
du nemaht dich es niemer mêr rehaln,
du newellest mînen rât hân.
tuo dû als ich dich lêre:
ich gemache dich ze aim hêrren,
daz dû wærlîche
rihtest elliu rômischen rîche.>
dô wart jûlîân
des laiden vâlandes man,
er tet aldaz er in lêrte:
von gote er sich chêrte,
der toufe er widersagete,
den tievel er zuo sich ladete,
mercurjum chôs er im ze hêrren.
er verlôs sîn baide lîp und sêle.
nu vernemet, waz ich iu sage:
dannen uber vierzehen tage,
do der mære chaiser versciet,
der laide tievel rômæren riet -
er vlouc von manne ze manne -,
er sprach:< nu entwâlet niht langer,
rewelt iu jûlîânum ze hêrren,
er chan iuh wol gelêren,
er gezimt wol rômischem rîche.>
si wânden alle wærlîche,
iz wær aines engels stimme,
die rede begunden si harte minnen:
iz chôm in von dem hailigen gaiste,
des versâhen si sich alre maiste.
rômære niht langer netwelten,
juljânum si rewelten,
si churn in ze rihtære.
daz gerou si sît vil sêre.
juljânus gebôt den chameræren,
daz si daz abgot ûz der tîver næmen
und gehôheten iz wider an sîne stat,
diu bî dere haidenscefte im geworht wart.
er nelie ze rôme wîp noch man,
si nemuosen alle dâ hin vur gân,
dem tievel opfern und anbeten.
dô wart ze rôme in der stete
michel wuoft unde nôt.
der vursten wart vil gemarterôt.
zwêne rîche herzogen dâ wâren,
di nemahte der ubel jûlîân
nie des betwingen,
daz si dehain opfer dar vur wolten pringen.
dô sant er ainen sînen man,
gehaizen terentîân,
ze den zwain hêrren.
er hiez si biten und flêgen,
daz si mercûrîum anbetten;
die wîle daz er lebete,
er habete si mit êren,
er gemachete si ze hêrren
nâch sîn selbes chrône.
sô lebeten si iemer scône,
gebuten uber lant unt uber scaz;
und versprêchen si aver daz,
er benæme in lîp und êre.
alse enbôt er den hêrren.
paulus und johannes
die refroweten sich des:
< wir sagen dir terentîâne,
wir newerden dînem hêrren jûlîâne
niemer undertân.
wir wellen den ze hêrren hân
der himel und erde enpore hât,
in des gewalt nû stât
baide lîp unde tôt.
er dolte selbe marter und nôt,
daz er relôste unsich.
von diu ist vil pillîch,
daz im sîne holden
mit marter nâch volgen,
mit wîzze und mit getwange.
wolte got, wærez nû uber uns ergangen!>
paulus und johannes,
wol verstuonden si sich des,
daz si ze dem gotes rîche scolten varn.
dô hiezen die vil hailigen man
ir guot tailen
under alle die gemaine
diez durch got nemen wolten
und sîn zu ir nôte bedorften.
der chunich vil grimme
hiez si vur sich gewinnen.
ze dem aller êrsten begunde er si flêgen,
er sprach zuo den hêrren:
< behaltet iwer êre und iweren lîp,
lât sô bôsen strît,
betet an mercûrîum,
ich gib iu michelen rîchtuom,
ich habe iuch iemer mit êren.>
dô antwurten im die hêrren,
paulus und johannes,
si sprâchen:< michel wunder nimet uns des,
daz dû uobest den vâlant,
den mennischen hant
mach zebrechen und verbrennen
und des muoz verhengen,
wirfet man dîn got in den mist,
in nehilfet nehain sîn list,
daz er der iemer ûz chome,
im nehelfe mennisce der von;
daz hâst dû dir rewelt ze hêrren.
waz sol dîn her nâch werden,
sô dîn sêle brinnet in der helle,
diu dâ iemer mêr wellet?
dâ gît dir der sathanât
des er dort genuoch hât,
als dû im hie wol hâst gedienôt,
laider dû bist êweclîche tôt.
wir gelouben an den vater und an den sun
und an den hailigen spiritum sanctum,
daz daz ain wâriu gothait ist.
dîn drô ist uns alzoges der minnist.>
sâ an dem worte
der chunich zurnde harte,
er hiez die hailigen man
mit hagenen und mit tornen an slahen,
mit crowelen vil wassen
hût und flaisc abe crazzen.
ir martir wart vil grôz:
si sint dâ ze himele der engel genôz.
si haizent zwai kerzestal,
den engelen scînent si uberal,
daz buoch hât uns von in gezalt:
< si hânt dâ ze himele weteres gewalt.
si megen unsich an dem lîbe unt an der sêle wol enbinden
von allen unsern sunden.>
duo rach unser trehtîn
die vil lieben scalke sîn.
ja gebôt der gotes widerwart
hin ze chriechen ain hervart,
er vazte sich uber mer
mit aim chreftigem her.
als er ze chriechen chom in daz lant,
ain clôster er bî dem wege vant.
der hunger twanch die rômâre sêre.
der chunich sante ze den hêrren:
der des clôsters maister wære,
daz der im sciere spîse gæbe.
basiljus was der hailige hêrre gehaizen:
er nemahte niht gelaisten
alse der chunich dar gebôt,
wane fiunf girstîniu brôt.
dar uber sprah er sînen segen,
er hiez si ain pruoder nemen
unt hiez si vur den chunich tragen,
er gebôt im bî der hailigen gehôrsam,
daz er niemer rewunde,
unz er den chunich selbe vunde.
der bruoder tet dô durch nôt
daz im sîn maister gebôt:
diu prôt er ûf huop,
vur den chunich er si truoch:
< enphâ, hêrre>, sprach er,< dise minne!
dâ bî maht dû dich versinnen,
dir enbiutet unser maister:
maht erz wol gelaisten,
er diente dir nâch dîn chuniclichen êren.
laider wir nehaben in disem clôster spîse niemêre.>
der chunich hiez den bruoder von im strîchen,
er sprah:< nû sage dîm maister wærlîche:
als ih nû wider chêre,
ich mach im dise erde,
daz si niemer mêr nehain wuocher bringe.
daz habe im dirre minne!
ich gerich mînen zorn,
ir habet alle samt den lîp verlorn.
elliu dise lantscaft
newirt niemer mêr berhaft.>
daz chorn hiez er allez ab maigen,
daz salz an den akker saigen,
alle sîne gebære wâren tobelîch,
er was der christenhaite wuoterîch.
do der bruoder wider sagete,
als er vernomen habete,
des chuniges zorn unt sînen drô,
sie wurden harte unfrô;
si rechômen vil harte,
dem tôde si dô warten
in allem dem clôster
chômen si ze dem untrôste.
si gedâhten ze leben niemêre,
got von himele bevulhen si alle ir sêle.
der guote sancte basîlîus,
der îlte in unser frowen sancte marien hûs,
sîn gemuote was im swære,
er viel nider vur den altâre,
er sprach:< owol dû himeliske chunigîn!
ze gote nemag uns niemer baz frum sîn.
nû solt dû uns suntigen wegen
unt gefrist uns daz leben
vor dem gotes widerwarten.
er muot uns alzoges ze harte.
dû truoge uns den in dise werlt ze trôste
der uns von der helle relôste.
er ist suoze unde guot,
er minnet alle diemuot,
er ist starch unde sælich,
er ist hailich unt genædich,
allez reht er minnet.
der sundære in vindet,
als er in suochet,
wie scier er sîn ruochet!
swie suntlîche gevellet der man,
sîn genâde haizet in wider ûf stân.
er ist daz frône ursprinch,
er ist baide vater und chint,
er ist der hailige gaist dâ mitten inne,
er ist diu wâre gotes minne,
er ist unser zuoversiht, er ist unser geloube.
alle di im getrowent,
der ist er angenge und ende,
himel unt erde ist in sîner gewelte,
im nemach niemen widerstân.
nu relôs uns von dem grimmigen man,
das er unsich iht zestôre,
dîn dienest hie iht geirre;
daz dingen wir an dich,
hailige maget, nû relôse unsich!>
der selbe chunich jûlîân
hiez ainem vursten dâ vor daz houbet ab slahen,
der was gote ain lieber man.
als er daz vernam,
daz der chunich was mit menige,
dô rait er im engegene,
sîne hulde wolt er gewinnen
mit scazze oder mit gedinge.
der chunich sprach, er neruochte sîn niht ze man,
er newurde sînem gote undertân.
der herzoge sprach, daz er des niene wolte tuon,
er geloupte an den vater und an den sun,
den hailigen gaist wolt er êren.
der chunich hiez den hêrren
marteren mit flîze
mit maniger slahte wîze.
mit nehainer slahte dingen
nemahten si in nie betwingen
in allen sînen nôten,
daz er gotes verlougenôte.
ze aller jungest hiez er im daz houbet ab slahen;
sante basîlîus hiez in in dem munster begraben,
want er was voget ze der selben stete.
mit wainen unt mit gebete
manten si got umb sîne sêle.
er ist ain marterære hêre,
mercûrîus hiez er,
sîn scilt unt sîn sper
wart in dem selben munster behalten.
er was ain vurste in dem lande.
durch gotes êre
wart gemartert der hailige hêrre.
des enist zwîvel nehain:
diu himelsce maget diu rescain
dem guoten sancto basîlîô,
si sprach offenlîche zu im dô:
< dîn gebet ist in dem himel vernomen,
ich bin dir ze trôste her chomen,
dû maht wol frô sîn:
hiute relediget dich selbe mîn trehtîn.
mit angisten pist dû bevangen.
got newil iz langer
verdulten niemêre.>
vor liebe rewainde der hailige hêrre.
sâ an den stunden
unser frowe sancte marie chêrte sich wider umbe,
si sprach:< mercurje, lieber man,
dû solt ûz dem grabe stân,
rich den gotes anden
an sînem vîande,
er ist der rehte scol dîn.
iz wil selbe mîn trehtîn
unt gebiutet dirz der hailige crist,
wande sîn aller der cristenhait nôtdurft ist.>
alse der reslagen man
unser frowen gebot vernam,
er stuont ûz dem sarke,
er îlte vil starke,
er begreif sînen scilt unt sîn sper,
ûf ain ros gesaz er,
er îlte in daz lant
da er den chunich jûlîânum vant.
als in der chunich aller verrest an sach,
ze den rômæren er sprach:
< ich sihe mercurjum dort her varn;
zewâre er wil mich ze tôde slahen.>
die hêrren al bisunder
nam michel wunder,
waz diu rede wâre,
iz tûhte si harte seltsâne.
ir gewæfen si nâmen,
si îlten alle ze dem chunige gâhen.
der chunich wart hart ubele gevar.
mercurjus chêrte ingegen im dar,
niemen newesse wannen iz gescach:
den chunich er durch den pûch stach.
juljânus viel nider tôt.
dâ wart michel wuoft unt nôt:
rômare fluhen alle samt gemaine,
si liezen den chunich dâ ligen aine.
sîn lîchnâme -
saget daz buoch zewâre -
wället ze constenobele
in dem peche unt in dem swebele.
dâ wont er unz an den jungisten tach,
daz iz niemen verwandelen nesol noch nemach.
mercurjus chêrte wider zu der stat,
er gie wider in sîn aigen grap,
daz grap louch sich wider zuo.
des anderen morgens vil fruo
dem abte chom ze mære,
daz juljânus reslagen wære;
im nechunde aver niemen rehte gesagen,
wannen oder wie er wurde reslagen,
unz iz im von gote eroffenet wart.
dô giench er scowen daz grap:
daz sper was allez mit pluote berunnen.
michel lop si gote sungen,
daz si relôset wâren
von dem ubelen juljânen.
si hêten von im nôt unt arbait,
sînes tôdes refrowete sich elliu diu cristenhait.
nu wer mahte diu wunder elliu hân getân,
wan der den aller êristen man
gescuof von prôder erde
und wil, daz er aver ze nihte werde?
juljânus hête daz rîche vur wâr
rehte zwai jâr
und fiunf mânode mêre.
die tievel wîzegent sîn sêle.
daz buoch chundet uns sus:
daz rîche besaz herâclîus,
der gewan rômæren michel êre,
unt ernerte iedoch die sêle.
di wîle er ze rôme voget was,
ain haidenisker chunich hiez cosdras,
dem geriet der vâlant,
daz er hiez wurchen uber sîn lant
ainen himel êrîn,
vil gerne wolt er got sîn:
dô hiez er mâlen dar inne
den sunnen unt di mæninne
ûzer den karvunkeln,
vôn plîen diu wolchen,
ûzer edelem gestaine
die sternen vil claine,
inzwischen niun chôren
den regen in den rôren.
nû sagent uns ouch diu buoch daz,
wi gewaltig er under den haiden was.
den cristen tet er michel herzelait,
hin ze jerusalêm er mit her rait,
daz hailige crûce vuort er dan,
dâ got selbe di marter lait an.
daz hailige grab wolt er ouch zevuoren,
iedoch nemaht erz niht geruoren,
wand ez im der gotes engel selbe werte.
die stat er alle samt verherte.
vil luzel dar inne genas
da nuzze oder frum was.
da gescach vil grôz jâmer.
die aver dâ genâren,
die riefen alle hin ze himele,
si clageten daz grôz unpilde.
alse rômâre fraiscten daz,
daz jerusalêm verhert was,
owî welch jâmer dô wart
ze rôme uber alle di stat!
herâclîus hête ze gote michel minne:
von himel ain stimme
sprach im vorhtlîche zuo:
< ich sage dir, chunich, wie dû tuo:
île dû dich gerehten,
ain volcwîch muost dû vehten
mit samt dem chunige cosdrâ.
daz hailige crûce gewin dû wider dâ,
des er got hât beroubôt.
daz gebiutet dir von himele der waltinde got.>
herâclîus der tiurlîche hêrre,
er netwalte dô niht mêre:
durch die vil grôze nôt
ain hervart er sâ gebôt
in der haiden lant.
er nam selbe den vanen in die hant
waiten unde gruone;
er was ain helt vil chuone,
alse des tages wol wart anscîn.
dô er die vîande sîn
alre verrest rîten sach,
ze den rômâren er sprach:
< nû grîfet vaste an die were!
ich wæne, der tievel ain michel here
hiute samt im welle
vuoren zuo der helle.
ir sehet hie lîp unt tôt:
chumet iz uns an die nôt,
der uns dise hervart gebôt,
ich wæne, er uns iht geswîchôt.>
der chunich ûf aine hôhe trat,
ainer stille er bat:
< owol ir helde snelle,
ich sage iu ze aim bîspelle:
ain liut haizet hebrêî,
dâ sult ir nemen pilde bî;
den zeicte got ain vil guot lant,
dô er si nôthaft vant,
unt hiez si ir laides dar inne vergezzen,
want ez sîne widerwarten hêten besezzen.
des landes di liute nien erkanden,
zwêne boten si vur sich sanden,
daz si in sageten mære,
welich daz lant innen wære.
die boten chômen wider gegangen
unt brâhten an ainer stangen
ain vil grôzzez wînpere.
des wundert allez daz here.
die boten tâten in ouch daz chunt,
daz chorn wuohse dâ in dem jâre drîe stunt,
daz honich in den rôren.
si mahten elliu wunder dâ sehen unde hôren.
die boten sageten ze aller vorderôst
den hêrren ain micheln trôst:
dâ wære guot spîse
als in dem pardîse,
daz liut wære aver fraissam,
michel unt ubel getân,
ir gescôz unt ir strâle
vuoren durch den stahel zewâre.
alse di boten daz mære vollesageten,
die liute gar verzageten,
daz lant si verliezen.
mîn trehtîn gehiez in,
nû si an sînen guoten
sô harte gezwîvelt hêten,
daz si in sîne râwe
niemer mêre chômen zewâre.
nu si gotes gebot ubergiengen,
durch ir zagehait gevielen,
nû in sô harte missescæhe,
nu gedenchet, helede rômære,
daz got selbe des geruochte,
daz er sîn dienest an iu suochte.
dienet ir im hiute flîzeclîche,
er lônet es iu mit sînem rîche.>
rômære racten ûf ir hant
unt gelobeten, daz er daz lant
niemer mêr mit in gewunne,
swer sô dannen entrunne,
oder geswiche an ir nôt.
do gefrowete sich manich helt guot.
die cristen dô renanten,
die haiden si an ranten,
si sluogen si an dem wal
alse di hunde ze tal.
herâclîus resach den jungen cosdram:
er was plaich unt ubel getân,
er was mit pluote berunnen,
die sîne wâren im alle reslagen unt entrunnen.
ain ainwîch wart duo gelobet,
daz der rômische voget
mit dem haiden solte vehten.
der chunich was gerehte,
daz sîn dâ werden solte,
swes got uber in verhengen wolte.
ûf ainer brucken
da gesamenten si sich in almitten,
ir ieweder chunte sînen ban
uber alle sîne man,
swer dehainen strît huobe,
daz man im an der stet daz houbet ab sluoge.
herâclîus sprach dô
dem haidenischen chunige zuo:
< nû île dû dich toufen,
an den wâren got gelouben,
geloube vaste, des ist dir nôt,
oder dir ist vil nâhen der tôt.
toufest dû dich aver mit guoten willen,
so nechumet din sêle niemer zuo der helle.>
der haiden antwurte im dô:
< jâ negetuon ich niemer sô.
ich lîde ê von dir den tôt,
ê ich geloube an dînen got.
unt lâze die sêle ê iemer in der helle,
ê ich mich in dem wazzer toufen welle.>
daz wart dem chunige unwert:
ûz zuct er daz swert,
vil sciere sluoc er im ab den hals sîn;
des half im selbe mîn trehtîn.
do der chunich die haiden uberwant
unt er daz hailige crûce dâ vant,
dô hiez er brechen den sal,
nider stôzen uberal
den himel zuo der erde,
daz crûce nam er vil werde.
herâclîus ain helt vil guot,
den alten cosdram er resluoch,
den sun er ûf dem himel vie,
daz im sît vil wol regie;
want er in ze rôme ûz der toufe huop,
er wart ain cristen vil guot,
cyrillus wart er genennet,
von dem daz buoch michel tugent zellet.
duo vuor rômære here
widere spilende zuo dem mere
mit grôzer ubermuote.
iz chom in ze micheln nôten.
duo si jerusalêm begunden nâhen,
daz si daz templum an sâhen,
ir iegelîch wolte vur den anderen varn
ad speciosam portam.
des enist zwîvel nehain:
der gotes engel in dô rescain
ûf der liehten porte.
der chunich imz harte ervorhte.
er rebaizte in allen gâhen,
den engel begunder frâgen -
er sprach:< want mir, hêrre, dise hervart
von himel her nider geboten wart
unt ich daz hêre crûce wider gewan,
waz hân ich nû wider gotes hulden getân>?
dô sprach der engel hêre:
< vernæme dû aver ie mêre,
dô got selbe durch sîne miltechait
ainen esel hie durch rait
durch dise porte>?
der chunich imz harte revorhte,
er machete sich parvuoz unt wullîn,
vil tiure flêget er mînen trehtîn.
daz cruce er zuo im vie,
vil frôlîche er durch die porte gie.
er truog ez ze jerusalêm in daz templum.
daz ist uns armen gesaget ad exemplum:
von diu suln wir unseren hêrren
vurhten unde flêgen
mit zuhten unt mit guote,
mit grôzer deumuote.
ubermuot ist sô getân:
diu gescendet ie den man.
herâclîus rihte rômisc rîche vur wâr
zwai unde drîzech jâr.
unt dar uber sehzehen tage.
zewâre ich iu daz sage:
an der wazzersuhte er versciet,
sîn sêle diu ist got liep.
nû chundent uns diu buoch sus:
daz rîche besaz sîn bruoder narcissus,
der was ain alt man,
daz er chindes niene gewan.
dô er dô chom an daz rîche,
dô hiez er tägelîche
daz liut got flêgen,
daz er durch sîn selbes êre
im ainen erben gæbe,
der des rîches nâch im phlæge.
dô des die liute wâren gerende,
dô wart diu frowe berende,
frowe elisabête:
zwêne sune guote
gebar si in ainer naht.
nâch haidinisker phaht;
man nante si gelîche
baide dieterîche.
in dem sehsten jâre -
daz sage ich iu zewâre -
versciet der kaiser joch diu chunigîn.
diu rîche wurden under in
ze michelem strîte:
sweder der bruoder ê gehîte,
dem ertailte man daz gerihte,
alse ze rôme gebôt diu pfahte.
diu chint zôch man mit flîze.
si wuohsen agelaize,
unz si daz swert mahten laiten.
dô was in den selben zîten
ain chunich ad affricam,
der hête ain tohter lussam,
gehaizen crescentîâ.
die herren bâten ir sâ
baide vor ainander besunder.
des nam den chunich wunder;
er fristez unz an die vursten,
die frowen er negetorste
ir newederem gehaizen,
iz newolte im der ander verwîzen.
dô riet der senatus:
< nû sceiden wir den strît sus,
daz man ain rinch stelle:
swederen diu frowe welle,
der habe daz rîche dar zuo.>
alle lobeten si daz sô.
dô wart der ain dieterîch
ain helt bevollen hêrlîch,
sô er den vursten wol mahte gelîchen:
man hiez in den scônen dieterîchen.
dô was der sîn genanne
swerzer bî dem manne,
blaicher an der hiute.
dô nanten in die liute
uber elliu diu rîche
den ungetânen dieterîchen.
dô giengen si an den rinch stân:
der dâ wirs was getân,
den nam diu frowe guote;
der geviel ir baz in dem muote,
denne der ander tæte.
des chom si sît in grôze nôte.
dô wart er richtære,
gewaltich unde mære:
rôme unde lâterân
wurden im baide undertân,
die nortman er betwanch;
des sageten im româre danch.
dô machet er sich uber mer
mit vil grôzem her,
ain rîchen chunich wolt er twingen;
dar nâch begunder ringen.
dô frâct er sîne holden,
waz si im râten wolten,
daz er behielte sîn scône wîp -
si was im liep sô der lîp -,
unz er wider ûz dem her chôme.
si rieten im, daz er si næme
unt sante si uber sêwe.
ir vater hêre,
ir muoter guote:
diu behielte si mit flîze und mit huote.
dâ wurde si wol enphangen:
so nedorfte si der herverte niht erlangen.
den chunich dô jâmeren began,
daz im daz rieten sîne man.
sâ ze der selben stunt
er tet iz der chuniginne chunt,
er umbeswief si mit den armen,
er sprach:< daz muoz mir wol rebarmen,
daz ich dich sol senden
haim ze dînem lande
durch ain michel nôt.
ich vurhte, ob ich underwegen chiese den tôt,
si bestôzen dich des rîches.
vil michel angest hân ich des.
mîn liebe, nû rât dû mir dar zuo,
daz ich mîn êre an dir getuo.>
des antwurte im sâ
die frowe crescentîâ:
< solt ich der râtgebe wesen -
unt nemaht ich danne niender genesen
ûf rômischer molte,
ze mînem vater ich niene wolte.
sô wânden si mit rehte,
daz ich mit unzuhte
dich habete bekebesôt;
sô wære mir lieber der tôt.
wil dirz got gebieten,
dir nesol niemen daz gerâten,
daz dû mich sendest uber sê.
dû solt dich es baz bedenchen ê.>
< die dîne vil suoze lêre>,
sprach der chunich hêre,
< di vernim ich gerne, wizze crist!
nû sprich, waz dû mir râtist,
dû mîn vil liebe;
des volge ich dir sciere.>
des antwurte im sâ
diu frowe crescentîâ:
< dû hâst ain bruoder hêrlîch,
gehaizen ist er dieterîch,
dem sint diu rîche sô gelegen:
der sol des gerihtes under diu hie phlegen.
den haiz ouch mich behuoten.
ich erchenne in der guote:
er tuot ze mir sîn êre;
so nedarft dû sorgen mêre.>
aines morgenes vil fruo,
manich vurste was dar zuo:
der chunich bevalch die frowen
ze sînes bruoder triwen
mit inneclîchem muote,
daz er si wol behuote.
er bevalch si im bî der hende;
er vuor in ellende,
der chunich unt sîne man.
der laide vîant began
den sînen herren scunden,
daz er wolte sunden
mit sîn selbes lîbe
an sînes bruoder wîbe.
dô er iz reden began,
der vil ungetriwe man,
der frowen was iz ungemach.
daz wort si wainende sprach:
< war tuost dû, hêrre, dînen sin?
nû waist dû wol, daz ich pin
dînes pruoder winige.
fraiscet ez diu menige,
sô birn wir die verlornen.
des wil ich dich ê warnen.>
dô sprach der ungetriwe man:
< nu ich ez bereden niene chan,
die triwe wil ich prechen,
mîniu lait rechen
mit mîn selbes lîbe.
ja neruoch ich dîn ze wîbe.
want dû mich harte scantest,
dô dû von mir wantest
unt mînen bruoder næme,
doch ich dir baz gezæme
mit getæte und mit frumechait.
daz sol mir iemer wesen lait:
du neverwandelest mir die missetât,
dû bist diu den scaden hât.>
diu frowe crescentîâ,
dô gedahte si sâ
vil maniger guoten liste,
dâ si sich mit wolte fristen.
si sprach:< ob dû mih wellest minnen,
sô haiz dir ê gewinnen
daz tiure gestaine.
vernim, war ich daz maine:
zimperman sô spæhe.
ainen turn vil wæhe
den solt dû wurchen aller êrist -
sô tuon ich daz dir lieb ist -,
hôhen unde wîten:
dâ ûffe suln wir bîten,
der werlte dar entrinnen.
sô nemegen si unser niht gewinnen.
swenne rômâre
diu starchen niumâre
fraiscent>, sprach sie,< guot kneht,
si stainent unsich, daz ist reht.>
dô hiez er samenen zimperman,
unz er alsô manigen gewan:
ze rôme worht er ain turn -
daz was den burgæren zorn -
ûzer stainen und ûzer plîen.
sîne geswîen
bat er dar gân scowen.
dô frâct er die frowen,
wie ir daz werch geviele:
< jâ vuort man in dem chiele
die marmelstaine uber mer.
nû ist daz hûs wol gar
unz an die obersten zinnen.
nû solt dû laisten mînen willen.>
sie sprach:< nû haiz dû smide sizzen,
daz hûs wol besluzzen
mit vil vesten slôzen.
sô birn wir genôzen
vor unsern vîanden.
du newellest dirz enplanden>,
sprach daz lussam wîp,
< du verliusest uns sêle und lîp.>
dô hiez er smide sizzen,
daz hûs wol besluzzen.
dô daz hûs gar was,
der frowen chunt er daz,
er sprach:< daz hûs ist wol beslozzen.
nû solt dû niht vergezzen
des dû mir hâst gehaizen.
nû nâhent agelaize
die hermuoden helede.>
< ê solt dû die selede
wol rusten mit getregede.
ich enredes niht ungewegede:
des hungers ligen wir dar ûffe tôt,
wir nehaben wîn unt prôt.>
dô hiez er dar ûf vuoren,
unz zwelfe des geswuoren,
daz si in drîzec nahten
niemer nemahten
mit nehainen dingen
uf daz hûs pringen
flaisces unde prôtes
unt anderes guotes.
er sprach:< ich pin aver gar.
hie ist uns genuoch der lîpnar:
swie lange wir dar ûffe wellen sîn,
wir hân prôt unde wîn.>
si sprach:< wes zellest dû mir prôt unt wîn?
jâ mach dir laider sîn,
daz unser got hât vergezzen,
danne umbe trinchen oder umb ezzen.
haiz dîn chappelâne gân,
in rôme unt in lâterân
daz hailictuom gewinnen,
ê sîn die liute werden innen.
die solt dû bestiften,
ê ich mich an dich hefte,
in ainer chemenâte.
sô laist ich alsô drâte
hêrre, dînen willen.
vor den suln wir nider vallen,
clagen unser missetât,
sô mag sîn werden guot rât,
unser sunde riezen:
sô megen wir ze jungest daz himelrîche niezen.>
dô er mit grôzer crefte
daz hailictuom bestifte, -
der âbent was sô spæte:
diu frowe nam ir gewæte,
die sluzzel si dar în want;
der hêrre laite si an der hant
ain frôlîchen ganch.
der wec nedûht in enborlanch.
der chamere er si alle rewîste:
< liebe>, sprach er,< nû laiste
mîn willen, nû ist sîn zît.
hie ist semele unde lît,
daz hailige gebaine
in dirre chamere aine.>
si sprach:< jâ, hêrre, ich laiste dîne bete.
in die chamere solt dû treten
aller êrist vor mir,> sprach daz wîp,
< jâ hân ich sêle unde lîp
gesezzet starche in arbait.>
als er in die chemenâten scrait,
der ture tet si ainen zuc:
alse lûte chot der slac;
den sluzzel rait si umbe mit der hant,
dô tet diu frowe widerwanch.
< owê mir, trût>, sprach der hêrre,< des wanches!
hâstû dînes tanches
beslozzen mich hier inne,
daz haiz ich unminne.
geswîe mîn vil guote,
relâ mich dirre nôte,
ich swer dir zwên aide,
daz ich dir niemer laide
getuon an dînem lîbe.
ich enger dîn niemer ze wîbe.>
diu frowe sprach dô drâte,
daz si des niene tæte
dem helde ze laide,
daz si niene phienge sîn aide.
< nû sich allenthalben dîn!
dû hâst semeln unde wîn
unt ander guot geræte,
scône bette unt gewæte.
swenne dû beten wellest,
niht langer dû entwellest:
die hailigen sint dir nâhen.
di newirt nie sô gâhe,
du nemuozest mînes lieben hêrren dar inne bîten.
ich enmach dir mit êren hie ûze niht langer gestrîten.>
bî den selben worten
diu frowe beslôz die porten
alle gemaine.
si lie den helt aine
sizzen in der chamere.
die sluzzele nam sî alle zesamene.
si warf si in aine kisten,
daz iz niemen neweste,
den ir gewerf sô spæhen.
si was des ir haften sô hæle.
des tages dô man sanch die misse,
die liute niene wessen,
war der hêrre chomen was.
alle clageten si daz.
diu frowe begunde wainen,
sam si daz solte mainen
an ir geswîen sô guot,
harte rekolte si ir muot,
daz herze in ir lîbe
dem vil lussamen wîbe
umbe ir lieben hêrren.
si enbaite sîn mit êren
ân alle werletscande,
unz in ir got sande ze lande.
der winter nâhen began:
der chunich unt sîne man
die hugeten haim ze lande.
der bote vor rande,
er tet iz der chuniginne chunt.
ûf stuont si ze der selben stunt,
uber hof gie si vil brait,
verholne si dar zuo scrait,
dô ruorte si die porte.
der helt ir antwurte:
< wen hôr ich dâ ze den turn stân>?
< wolt et ir noch ûz gân?>
sprach diu frowe guote,
< oder habet ir iuch noch niht bechêret iwers gemuotes?>
er sprach:< vil gerne wolte ich ûz gan,
ob ich dîne hulde mahte hân.
vil harte sciuhet mich diu vorht,
daz ich daz houbet habe verworht,
ich engenieze dîner guote.
swaz ich dich ie gemuote,
des solt dû vergezzen;
jâ hân ich hie gesezzen
zwai jâr betalle.
swie aver dir nû gevalle,
so gebâre mit mînem lîbe.
ich vurhte, daz mich der chaiser vertrîbe.>
ûf slôz si daz turlîn:
< gotes hulde unde mîn
habe dû, guot geswîe!
daz ich dir niene sîe
wan sô ich dir ê wære,
dô dû mich rede verbære.
gerwe dich vor den liuten:
dîn pruoder chumet noch hiute,
den solt dû wol enphâhen.
hine suln wir gâhen,
gewinnen gotes hulde.
ich wil wol verswîgen dîne sculde.>
duo naich er ir mit zuhten.
diu frowe in ûf rihte,
si chust in an sînen munt,
si sprach:< ê dû dînen gesunt
verlurest mit mînem râte,
ê gæbe ih alsô drâte
daz huobet zuo den vuozen,
dû solt der mîner triwen geniezen.>
duo rûmten si die clûse
unt giengen von dem hûse:
ainen frôlîchen ganch,
dô diu lêriche sanch.
des morgenes als ez tagete,
der wahtære sagete
uber alle di burch mære,
daz sîn hêrre chomen wære.
si enphie in vor den liuten,
si bat in sâ rîten
engegen ir lieben hêrren.
er newolte sich sînes muotes dannoch niht bechêren.
der hêrre gedâht im ainer rede,
die chunt er under daz here,
ain lugemære,
daz er gevangen wære
des nahtes an der owe -
daz riet im diu frowe -,
dô er gie durch sîn degenhait.
dô saz er ûf unde rait
mit manigem snellen knehte. -
got besceinde doch ze jungest daz rehte.
ûf stuont diu gote werde:
sô in rômiscer erde
newart nie tiurer lîp.
sie nam vil manich wîp
in rôme unt in lâterân,
si hiez si mit ir gân
an daz velt warten.
mit golde joch mit borten
wâren si gebunden.
dâ gie diu frowe under
sam diu mænîn vor den sternen.
si chunde sich ze den êren wol gewarnen.
die hêrren begunden nâhen,
unz si ainander an sâhen.
dieterîch der scône
der pat die helde chuone
aine wîle twellen.
dô ilt er ûz wellen
zwelfe sîner holden,
die im râten solden.
die hêrren wurden des inain,
daz ir aller nehain
ir lîp dâ nefristen
dâ si sînen willen westen.
in dehainen enden.
des racten si alle ir hende
unt lobeten, swaz sô er si reden pæte,
daz si des niene verspræchen.
er bat si, daz si in an der chuniginne ræchen.
die helde harte erchômen,
dô si die rede vernâmen.
alle clageten si den rât,
daz man durch sulhe getât
die frowen solte verliesen.
si sprâchen, er maht ez mit êren wol verchiesen.
dô sprach der wîsiste:
< nû dunchet mich daz peste,
daz ir die rede vermîdet,
die frowen niht an nîdet:
si warf ez al durch triwe.
ich vurhte, daz iz unsich geriwe
ze jungist vil harte.
nû lât iu wesen hæle dirre worte>!
dô sprach der scône dieterîch:
< nû hât iwer iegelîch
gehaizen mir helfe;
nû wil dû daz zewerfen?
des bedenche dich, mîn trût! -
ich tuon ez durch ain michel nôt -
unt hilf mînen mannen.
jâ lag ich alsô lange,
daz ich der werlte niene sach.>
der hêrre im dô zuo sprach:
< dâ riwet mich diu frowe;
doch wil ich die triwe
laisten, als ich gelobet hân:
an dem râte wil ich stân
mit den hûsgenôzen.
wir werden iedoch ze jungest der êren bestôzen.>
an dem velde vil brait,
dô der chunich zuo rait
unt er sînen pruoder an sach,
daz wort er îlende sprach:
< wie mach, bruoder, mîn wîp?
mir der aller liebeste lîp
der ie geborn wurde
ûf dirre erde
von chaiserlîchem chunne.
daz mir got ir lebenes lange gunne!>
der bruoder im antwurte
sô er gezalst mahte:
< dâ hât si sich behalten,
als ir muoze walten
der laidige hellewarte.
jâ mîde ich mich der worte.
frâget dise guoten knehte:
si underwîsent iuch der unzuhte rehte.>
er sprach:< nû muoz ez got erbarmen,
daz ich si vil armen
vuorte von ir chunne.
nû mir ir got niene wil gunnen
ze trôste mînem rîche,
want ich ire ungerne geswîche.>
er sprach aver duo
sînem bruoder zuo:
< du ensolt dich niht scenden
noch niemer gewenden
an sie vil unrainen.
dû solt si haizen hâhen oder stainen,
werfen nû ze stunde
an des wâges grunde,
unt lâ si hin fliezen:
si ensol der manigen huore niht geniezen.>
er sprach:< tuo swaz dir gevalle,
ich verzîhe mich ir betalle.
nu enlâ mich si niemer bescowen>!
sîn pruoder hiez die frouwen
sîne holden pinden,
der raise niht erwinden,
ê si in der tîver swebete,
den selben tach unz âbende niemer gelebete.
diu frowe gienc an ain lîten:
si sach die boten rîten,
zuo ir gâhen,
die si solten vâhen.
si sprach ze den gesinden:
< ir hêrren, saget mir sciere:
lebet mîn truthêrre?
wie vart ir mit sô trûrigem muote?
saget mirz durch got den guoten!>
dô sageten si ir daz inbot:
des gescunte si got,
daz si die frowen wolten neren,
dem chunige manigen ait sweren,
si habeten si retrenchet,
zuo des wâges grunde versenchet.
duo sprach daz lussam wîp:
< niene verlieset ir den lîp!
nû iuch sîn mîn hêrre bæte,
nû lât mich mîn gewæte
geben mînen wîben,
diu mit ir lîbe
mir vil diche triwe hânt besceinet.
ich verstân wol, waz daz unpilde meinet.>
duo nam si ir gebende
unt wincte mit der hende
ainer ir gesinden:
< hie mit solt dû dir binden
unt gip mir die wât dîne,
an lege dû die mîne
unt wis wol gesunde!
ûzer mînes vater lande
hâstû mir gevolgôt.
nû sceidet uns der tôt
hinne vur iemer mêre.
jâ riwet mich mîn lieber hêrre.>
dô bunden si ir die hende
vil haize wainende
mit sîdînen snuoren
und îlten si vuoren
ze rôme zuo der bruke.
dâ nam si ûf den ruke
ainer der genôz,
in den wâc er si scôz.
dô flôz si an dem sande.
ain vischære brâhte si aver sît ze lande.
dô rihte got gelîche
uber di zwêne dieterîche:
si wurden miselsuhtich,
hart uncreftich,
an den selben stunden,
dô man die frowen warf zuo dem grunde.
do gescach ain vil guot mære:
wie ain vischære
zôch sîne segene,
dô flôz im engegene
ain maget in allen gâhen.
dô îlte er si vâhen;
er truoch si zuo der gluote.
got besceinde sîne guote:
diu frowe âtmen began.
vil harte frowete sich der man,
er bevalch si sînem wîbe,
unz si der frowen edele gehulfe wider ze dem lîbe.
duo si dô wart ze wizzen,
daz si mahte sizzen,
dô frâcte si der vischære,
wannen si wære,
oder von welher geburte.
diu frowe im antwurte:
< ich pin ain armiu muode
unt wolte dîne genâde
vil gerne verdienôn.
durch daz himilisce lôn
soltû mich bescirmen.
nû lâ dich mîne wênechait erbarmen!>
er sprach, daz er daz vil gerne tæte,
swes in diu frowe gebæte.
si sprach:< sô solt dû wesen stille.
daz ist mîn wille,
daz mîn niemen werde innen.
so nechom ich niemer hinnen.
ich diene dir mit triwen;
lâ dih niht riwen
dîn trinchen noch dîn ezzen.
lâ mich mîner sorgen vergezzen!>
dô der vischære
ze hove chom lære
mit luzzelen vischen
unt man in vor dem tische
nider solte strechen,
mit den staben rechen,
ê man in dô nider braite,
dô saget er, waz in irte:
< ich îlte mit den nezzen
aine maget versezzen,
diu swebete in den unden.
dô vorht ich mir sunden,
ob ich si lieze retrinchen.>
dô hiez man im skenchen
den aller lûteristen wîn
unt hiez in daz magedîn
des anderen tages pringen:
sô mäht er ze hove wol gedingen.
des anderen tages dô man enbaiz,
dô brâht er si, gotewaiz,
ze hove vur sînen maister.
daz wîsôde laist er
mit michelen nôten,
ir wainen daz muot in.
dô trôste si diu frowe:
< jâ suln die dîne riwe
wesen niht sô veste.
daz dunket mich daz peste:
wir birn dir genædich unt holt.
wil dû belleze unde golt?>
si sprah:< waz solte mir gesmîde?
ich stân mir diche laide
den âbent joch den morgen
mit micheln sorgen.
pellez unde kurzebolt -
ich enwil daz silber noch daz golt
niemer gewinnen.
wie solt ich dir entrinnen?
wil dû mich bedenchen,
ich newil von dînem dieneste niemer gewenchen.>
des tages dô der amman
sînes hêrren dienest began
mit sînem maister zechen,
do zeran im der wochen
aines tages der vische ze fruo.
der vizzetuom huop sîne drô,
der die vische solte geben,
er sprach:< sô lâze mich got leben!
iz enrihte an dir mîn hêrre,
ich enwil mich an diz dienest niht kêren.>
des antwurte im der amman:
< wie wol ich dir gesagen kan,
waz daz hât geirret,
daz dir an dem dienest wirret.
mîn chneht gie vischen an den sant,
unz er aine maget vant
geflozzen zainer wîden.
jâ chan si wol mit sîden
wurchen swaz ir gevallet:
an swelhen borten man si stellet,
dâ mag man ir tiure wol an kiesen.
wie solten wir den viscære verliesen?>
der vizzetuom gie sô drâte
zu sîner frowen chemenâten:
< mir sagete der amman,
wie unser viscære began
mit den sînen nezzen
aine maget versezzen
er vie si mit dem perre,
geflozzen was si verre.
er lobete si wol ze den handen:
si chunne ir wol daz wæhe werch enblanden.>
duo sprach des herzogen wîp:
< alse liep sô dir sî mîn lîp,
nebaite nehaine wîle,
nâch der mägede dû île,
... si her bringen!
dû sagest von ainen wunderlîchen dingen.>
des selben tages dô man enbaiz,
dô brâht er si, gotewaiz,
vur die herzoginne.
si enphie si wol mit minnen,
sam si ir genôzîn solte sîn.
si hête si vur ain mägedîn
in ir chemenâten,
si hiez si wol wâten:
wan golt aine
unt edele gestaine,
daz mait si iemer mêre.
diu frowe tet ir êre
uber daz nôthaft wîp:
do rebarmete si ir lussam lîp.
do der herzoge von hove chom,
do getorst in gruozen niemen.
diu frowe sprach im zuo:
< lieber hêrre, wie tuost dû sô?
dîne gebære sint seltsæne:
dû bringest uns laidiu mære
dîner langen hoveverte.
ich vurhte miner lieben frowen vil harte.>
< ich mag dir sagen>, sprach der herzoge,< wizze crist,
ain mære daz dir lait ist:
jâ ligent mîne hêrren guote
baide vur tôte,
mîn frowe ist ertrunchen;
wen mag daz guot tunchen?
jâ clagent si rômære:
nû sint aver diu rîche worden lære.>
dô sprach diu herzogîn dar zuo:
< man brâhte mir anders tages fruo
ain maget, diu ist verwizzen.
dâ mit solt dû vergezzen
dîner lieben frowen.
ja nemaht dû mit den riwen
dînes laides niht gebuozen.
dû solt si wol gruozen.
man vant sie an dem grieze;
ich enwaiz ob si iemen dar werfen hieze.>
er sprah:< liebe, sô dir dîn lîp,
nû haiz mir bringen daz wîp,
daz ich si muoze scowen.
durch willen mîner frowen
sant uns si got ze handen.
waz ob ir der vischære sô wol nien erchande?>
dô hiez si bringen daz wîp:
erblaichet was der ir lîp
in ougen joch in hâre.
do nechant er si zewâre
an nehainer ir gescefte,
swi er die frowen ofte
ê gesehen habete.
ja nemaht er niht getrûwen, daz si lebete.
er hiez der frowen wîchen,
er enphie si minneclîche,
er hiez si sezzen ûf die banch:
< liebe>, sprach er,< habe danch!
daz wîp suln wir behalten,
lâ si dîner chemenâten walten. -
filia naufragata,
nû solt dû mir sagen sâ,
wannen dû chumest her inlant
geflozzen an den wâcsant,
dâ dich der viskære vant.
ich sihe wol an dînen gebæren:
dâ dîne haimuote wâren,
dâ mahtest dû wol gebieten.
ich wæne, dich diu chamerwîp verrieten.>
si sprah:< ja neist iz niht sô getân,
sô dû, hêrre habest wân.
ich unt mîne holden
ze rôme wir varn wolden.
daz chom von mînen sunden:
daz scef brast von den unden,
si retrunchen algemaine
wan ich altersaine.
dô mir des grundes zeran,
aldes ich ie gewan
des habet ich mich verchunnet,
mir was des lîbes vil nâch zerunnen.>
er hiez si wol sezzen,
ir laides ergezzen
mit michelen êren.
er bat si sînen sun lêren.
si hête michelen sin.
der hêrre hiez si maisterîn
durch des chindes triute.
sô nanten si alle des herzogen liute.
diu frowe was biderbe unde guot,
harte kûske gemuot,
êrhaft unt milte.
der hêrre niene wolte
in sînem hove zechen,
erne wolte sich mit der frowen ê besprechen.
des erbunde ir alsô harte
ain gotes widerwarte,
des herzogen vizzetuom,
daz diu frowe den ruom
in dem hove habete.
alse gerne sô er lebete
wolt er si behuoren,
daz er die frowen edele mit minnen hôrte vuoren.
er rekôs aine maget der zuo,
diu warf ez spâte unde fruo
mit der frowen scône,
daz si den helt chuone
næme mit ir willen.
er wolte ir versellen
manige huobe braite
unt gæbe si ir geraite;
er vuorte si mit minnen:
sone dorft ir der êren niemer zerinnen.
diu frowe antwurte ir lîse
der botescefte wîse:
< waz touc diu rede scône?
daz sich der helt hônen
wolt an mînem lîbe?
jâ zimet im baz ze wîbe
sîn genôzîn an dem arme,
denne ich dar an rewarme.
ouch wære im ze sunden getân,
ob er mich ze kebese wolte hân -
ze konen wær ich im ze smæhe.
ich wæne, ie wîbe sô vil ze laide gescæhe.>
si sprach:< des ergazt er dich alles mit guote,
ob dû dînem muote
woltes getwingen
unt liezest mich in pringen
aines âbendes sô spâte
zu dîner kemenâten,
unt redest iz an ain ende,
daz er dir der botescefte niemer ensende.>
si sprach:< ich hân dir gesaget mînen muot:
diu rede ist ze nihte guot,
si nehât nehaine vuoge.
frowen sint genuoge,
die mag er wol gewinnen.
er relâze mich es mit minnen.
mîn dienest mag er sus hân,
wil er die rede lâzen stân.
hie mit wær ich beswichen.
ja nesult ir diu hîlaich niemer gemachen.>
diu maget enphie die rede haize.
duo gie si agelaize
unt saget iz ir gesellen:
< nû sprich, waz dû sîn tuon wellest;
daz wîp hât uns geswichen.
ja nemach ich niht gescaffen,
daz si dîn welle ruochen.
ich enwil ez niemer mêr versuochen.>
der rede er antwurte:
< waz sprah diu verworhte?
versmâhet ir der mîn lîp?
si vil unrainez wîp,
wie hohe si nû denchet!
jâ wart si durch zouber retrenchet.>
si sprach:< si nesagete mir niht mêre,
wan dû wærest ir ze hêre,
ir sorgen die sint manicvalt:
si hât mir nähten gezalt,
daz iz mich erbarmet in den lîp.
nû lâ daz nôthafte wîp
werven ir sache,
daz wir uns dehain sunde mêr machen.>
< den scaz den wir alle solten hân,
den hât sie allen vertân,
beslozzen in ainer chamere.
nû grîfe wir alle zesamene
unt verliesen ir mînes hêrren hulde.
( ja newesse er, waz er wolte
der selben unholden).
er nesolte si in sînem hove niemer verdulden.>
mit zorne gie er in den sal,
dâ sâzen di mägede uberal;
er sprach< waz huotest dû dâse?
ubeliu hornplâse!
dû soltest pillîcher dâ ze holze varn,
danne di mägede hie bewarn.
dû bist ain unholde
unt sizzest hie behangen mit golde.>
si sprach:< gotewaiz, her guot kneht,
ir tuot mir michel unreht,
want ich iu mîn dienest enbôt,
daz ir mich liezet âne nôt.
got waiz wol die sculde,
ob ich pin ain unholde,
oder ie dehaines zoubers gephlac.>
er wolt ir tuon ainen slac,
stôzen mit den vuozen:
die mägede in neliezen.
dannen sciet er unfrô,
vil michel was diu sîn drô.
dô want si ir hende,
si sprach:< ach mich ellende!
daz ich des wâges genas,
vil luzzel hilfet mich daz.
nû muoz ich mit itewîzzen sîn,
daz erbarme dir, hêrre trehtîn,
durch dîne guote!
jâ sint die mîne nôte
noch vil ungeslizzen
er hât mir manige hônde verwizzen.>
dô rieten ir diu mägedîn,
daz si ir wainen lieze sîn,
si claget ez ir hêrren:
der riht iz nâch dîn êren.
< wir megede sprechen alle dar zuo.
waz mære ist uns sîn drô?
er sol es vil wol engelten,
daz er unser, maisterîn ie getorste bescelten.>
si sprach:< ich enwil in niht trûric gesezzen;
er mach mich es wol regezzen,
daz er mir ze laide hât getân
daz wil ich alsô lâzen stân
iemer ungerochen.
er hât mir âne sculde vil laides gesprochen.>
ain smit mit sînem hamere
der worhte zuo der chamere
ainen sluzzel vil veste,
das iz niemen neweste
wane der gotelaide.
der swuor im zwên aide,
daz er in daz wol hæle,
daz er sich in der frowen chemenâten verstæle.
des âbendes sô spâte
er gie ze der frowen chemenâten.
als er di chemenâten ûf enslôz,
dô wart ain michel wintstôz:
in dem selben winde
dô snait er dem chinde
daz houbet abe mit dem swerte,
sam ez diu frowe remurdert hête.
er leget irz an die scôze.
dô tet er scaden grôzen,
der gotlaide vizetuom:
er verlôs sîn rehtez hêrtuom.
der vizetuom gie sô drâte
ze sînes hêrren chemenâten,
er sprach:< hêrre, ir sult ûf stân,
zuo der mettîne gân,
jâ scînet der tagesterne:
ir gesliefet hie vor nie nehaines morgens sô gerne.>
der hêrre im antwurte
mit sus getânen worten:
< der metten dû mich vermît,
unz es mîne maisterîn dunche zît;
iz enist noch niht ze spæte:
ich wæne, dehain han noch cræte
hînat bî dirre naht;
ich enwaiz, war umbe dû mich erwechet hâst.
nu revar, waz daz mache,
daz mîn maisterîn selbe nien erwache.>
dô gienc er alsô drâte
ze der frowen chemenâten.
ûf huop er den vuoz,
er tet den turn ainen stôz,
daz si alle zebrâsten inain.
vil lûte er ir zuo scrai:
< ûf ûf alle die der hie sîn!
jâ hât diu vâlandîn
daz chint ermurderet an dem arme.
daz muoze got erbarmen,
daz wir si ie gesâhen!>
si îlten allenthalben dar gâhen.
do di frowe des pluotes enphant,
dô greif si dar mit der hant
unt suochte daz chindelîn:
< genædeclîcher trehtin!
waz hât man mir gewizzen?
zewiu nehêten mich die vische vrezzen
an dem sande,
ê mich der vischâre brâhte ze lande?>
dô sprah der herzoge mit riwen:
< nû hân ich mîner triwen
vil luzzel genozzen.
waz hâst dû mir gewizzen,
daz dû mir mîn chint erslagen hâst
unt alsô bluotigiu hie vor mir stâst?
hêt ich dir niht gelônet,
dû mahtest doch mînes trehtînes hân gescônet!>
si sprach:< nû bin ich ain ellendez wîp,
verworht hân ich den mînen lîp.
ich hân daz wol besuochet,
daz mîn got niene ruochet.
von diu nevurhte ich den tôt,
want ich âne sculde in dise nôt
chomen bin in allen gâhen.
welt ir mich haizen hâhen,
in daz wazzer werfen,
des nemach mi niemen gehelfen,
iz enwelle bedenchen der hailige crist,
der aller witwen voget ist.>
dô sprah des herzogen trût:
< wi getar si nû werden lût?
der luge erdenken?
ir scult si sciere haizen retrenken.>
dô sprach der herzoge hêre:
< wer solte sich an wîbe rede chêren?
hêten wir si erhangen,
sô wære iedoch der scade ergangen:
wir nemahten es niht gebuozen.
wir suln si gên lâzen,
werven ir sache,
daz si uns nehaine sunde mêr nemache.>
duo sprah des herzogen man:
< wol scînet, da dir got niene gan
dîner êren noch dînes lîbes;
von diu negeloubest dû dich des wîbes.
wir nedurfen iz niht anden.
jâ hât si dich bestanden
mit zouberlîchen dingen.
dû wil von ir grôzen scaden gewinnen.>
dô sprah der herzoge guote
mit trûrigem muote:
< nû tuo ir swaz dir gevalle,
habe dir mîne sculde bitalle>!
er sluoc si mit der vûste,
daz ir daz ôre sûste
unt ir daz chindelîn enslaif;
mit baiden handen er si begraif
vil vaste bî dem hâre,
dô vuort er si zewâre
vur die chemenâten.
die liute in alle bâten,
daz er si leben lieze
unt er die frowen mit dem vuoze niene stieze.
dô tet er ir mit flîze
manig itwîze,
des laides nedûht in niht genuoch:
mit der vûste er si in den munt sluoch,
daz sie niene mahte sprechen.
er sprach:< ich wil mich sô gerechen
an dir vil unreinen,
daz dû niemer neheinen
bezouberst noch betriugest,
daz dû den tôt von mînen handen chiusest.>
er zôch si bî dem baine
die vil herten staine,
den hôhen burcgraben ze tale.
er sprach:< nû hân ich die wale:
wil ich dich verliesen oder neren,
des enmaht dû dich niht erweren.>
alse diu frowe den tôt an sach,
wie si ûf ze gote sprach:
< hêrre, enphâch mînen gaist!
want dû mîn sculde wol waist.>
alse si daz wort verliez,
bî dem halse er si stiez
in den wâc unz an den grunt.
des mordes frowete sich dô der hunt.
dô rihte got daz unreht
uber den hêrren unt uber den chneht:
si wurden miselsuhtich,
harte uncreftich,
an allem ir lîbe.
si hêten iz wol verdienet an dem wîbe.
alsô flôz diu frouwe
zwêne tage inouwe
unz an den dritten tach;
in ainem werde si gelach.
sante pêtern sach si zuo gân,
ob dem wazzer stân
in alten mannes pilde;
er sprach:< frowe, zewiu wilde
hie sizzen an dem sande?
war umbe negâst dû niht ze dem lande?
dich muoz wol belangen,
dû bist mit starchen sorgen bevangen.>
si sprach:< ja negetar ich an den wâc niht treten,
sô dû mir, hêrre, hâst geboten.
jâ vurht ich mir sunden,
ob ich in den unden
tuo mir selbe den tôt.
jâ lîde ich gerne dise nôt.>
dô sprach der hailige man:
< ich gebiute dir in gotes pan,
daz dû rûmest den wert -
dir sint genâde bescert -
und gench hin widere
ze des herzogen burge,
unt swer dir sîne sunde
offenlîche chunde,
den haile an sînem lîbe.>
den gewalt verlêch sante peter dem wîbe.
der hêrre ract ir sîne hant,
unt wîste si ûz an daz lant
mit truchen vuozen uber den fluot.
daz ir geverte was sô guot,
dô zowet ir agelaize
durch die guoten gehaize:
daz si in zwain tagen dar geswam,
dar wider si chom
an dem dritten tage ze nône;
dar brâhte si der hêrre scône.
der hêrre sciet von der frowen:
< wer solte gote missetrûwen?
er hât mir an dirre stunt da leben
nâch sînen genâden gegeben:
do er uber mich verdulte
allez daz er wolte,
do gedâht er aver sîner diwe.
nû hân ich wol genozzen mîner triwe.>
diu frowe in die burch kom;
do rechante si niemen:
ir varwe was verwandelôt
durch die micheln nôt.
dô frâcten si di burgære,
wannen si wære, -
des herzogen dienestman -
oder war si wolte wallen;
ob ir iht wære inchunde,
oder si iender dehain arzât vunde
in allen den landen,
der im daz wolte inblanden,
ob er ir hêrren mahte gehailen;
dem wolten si sîn rîche mit tailen.
< nû wîset mich>, sprach diu frowe,
< daz ich den hêrren gescowe,
ob ez umbe sîne suhte sô sî getân,
daz iz ân arzât mege regân.>
dô brâhten si si drâte
ze frône chemenâten
uber des hêrren pette.
si sprâchen:< dirre tac ist der dritte,
daz er nesah noch ensprach,
daz im disiu nôt gescach;
nehaines mazzes er enbaiz.
ja newizzen wir, gotewaiz,
weder er lebet oder tôt ist,
wan daz im der âtem doch warm ist,
der dâ gêt von sînem munde.
uns getrôsten ze sînem gesunde>!
diu frowe sprach im zuo:
< lieber hêrre, wie tuost dû sô?
sich ûf mit den ougen,
chûnde uns dîne tougen!
wil dû uns dîner sunden vergehen,
wi ob dir ettelîch genâde mach gescehen.>
der hêrre dô ûf sach,
er sprach:< aldes ich gehugen mach,
daz wil ich allez gerne sagen,
ich enwil dich sîn niht verdagen.>
durch der frowen gebot
die liute bâten alle got,
daz er si des gewerte
unt in ir hêrren nerte.
duo diu bîhte was getân,
diu frowe hiez in ûf stân:
do gebrast im an der verte.
si sprach, daz in irte,
er wolte dâ verdechen
daz got dannoch verrer wolt errechen.
er sprach:< hailige chunigîn!
mir negebez mîn trehtîn in mîn sin,
ich enhabe dich niht verdaget,
ich enhabe dirz allez gesaget
swaz ich ie getete mit mîm lîbe;
wan an ainem ellendem wîbe,
der tet ain mîn dinestman den tôt,
des verhancht ich laider durch nôt,
want si mir mîn kint ermurderôte,
daz ich ir ze triwen antwurte.
nû riwet iz mich vil sêre
unt wil iz gerne buozen iemer mêre.>
dô diu bîhte was getân,
dô was gehailet der man
der suhte an sînem lîbe.
dô viel er dem wîbe
vil diche ze vuozen,
< des solt dû mich erlâzen>,
sprach diu gotewerde,
< ich pin stuppe unt erde.
mîn trehtîn ist der arzât,
der dich gehailet hât
von allem dînem sêre.
nu verlius dû sîne hulde niemer mêre.>
er sprach:< nû hân ich ainen siechen,
frowe, woltest dû des geruochen,
daz dû ouch den gesæhist,
nu du uns ze genâden chomen pist,
unt hulfest im sîner suhte,
daz er leben mahte,
ich wæge dir in mit golde,
den selben mînen holden,
daz iz mich niemer geriuwe;
der man was mir getriuwe.>
dô lie man die frowen
den siechen bescowen.
si ruorte in mit der hende:
er kêrte sich von der wende.
si sprah:< sich ûf unde sprich!
dîner sunden dû vergich
offenlîche vor disen liuten!
wi ob dir mîn trehtîn hiute
buozet dîner suhte,
tuost dû dîne bîhte mit zuhte.>
< hailige gotes diu!
zwai wort oder driu
wolt ich dir kunden,
ê iz di liute bevunden.>
dô antwurte im diu frowe:
< iz enhilfet niht entriwen,
iz enverneme wîp unt man.
der suhte dir niemen nekan
vor dem tôde gebuozen.>
er sprah:< newelt ir mich des niht erlâzen,
si nehôrenz algemaine,
die nôt lîde ich iemer gerne aine.>
dô sprah der herzoge guot:
< nu bekêre dû dînen muot!
vil pitter ist der ende.
hef ûf dîne hende,
clage mînem trähtîn dîn nôt,
ê dich begrîfe der tôt,
lâz unsich vernemen:
ja nedarf dich niemer gezemen
der suhte an dem lîbe.
wis vil gehôrsam dem wîbe!>
des antwurte im sâ
diu frowe crescentîâ:
< dû tuost im ainen väterlîchen rât.
nu verchius dû die missetât
di er wider dir getæte,
want dû mich ê bæte.
du nesolt mir niht verzîhen:
er mac dich an der bîhte wol sciuhen.>
er sprach:< wie solte mich sciuhen der man?
want ich niene gewan
nehainen man sô tiuren,
der mich sô sêre riuwe.
ich mag iz lîhte verkiesen:
mir gezæme michel guot durch sînen willen verliesen.>
dô er dô gesagete,
waz er getân habete,
unt er des mordes verjach,
sîn hêrre in dô an sach -
ûf stuont dô der man gesunt -:
< waz, wênic! wizze dû mir, hunt?>
sprach der herzoge hêr,
< daz dû mir sô manic sêr
hâst getân in guoten triwen!
daz sol dich vil sêre geriwen.>
des antwurte im dâ
diu frowe crescentîâ:
< iz ensol dir niht wesen zorn,
dû hâst iz allez verkorn,
daz er ie getete wider dînen hulden;
du nesolt in niemer mêre gesculdigen.>
er sprach:< verkorn hân ich mîne sculde.
daz er wider gotes hulden
hât getân an dem ellendem wîbe,
daz wil ich an sînem lîbe
vil tiure gerechen.
ich enwil mich es niemer verror besprechen.>
er hiez in nider werfen -
des enmaht im niemen helfen.
dô vuorte man in gesailet -
dem man was vertailet
an dem bûche unt an dem ruke -
si wurfen in ab der bruke
zuo des wâges grunde.
dô valten in die sunde.
< nû ist uns laider missegân
an unserem hêrren, den wir hân
ze aim rihtære rekorn,
der vergihtiget ist unt verlorn
sam ich unt der mîn man.
der suhte im niemen nekan
gebuozen noch der sêre.
ich engetar dich muogien niht mêre>,
sprach der herzoge guot,
< dir nesant iz got in dînen muot.
ruochest dû goldes oder silberes,
des nim von mir aldaz dû sîn wellest.>
si sprach:< mîn trehtîn ist der medicus.
wie redent ir sus?
jâ megen dîu mînen zaichen
vil unverre geraichen.
ich pin ze ainer suntærîn gezalt,
doch hân ich von mînem trehtîn den gewalt:
swer mîr sîner sunden wil vergehen,
dem mag genâde gescehen.
nû haiz mich dar bringen;
ich enwil nehaine miete an dich gedingen.>
dô vuorte man alsô scône
die frowen ze rôme.
der herzoge allez mit ir rait,
diu ir scar was sô brait.
dô giengen rômære
durch diu lieben niumære
an daz velt scowen
ingegen der frowen,
dô wart si wol enphangen
mit geliute joch mit sange.
dô brâhte man si drâte
ze frône chemenâten.
alse si ir hêrren an sach,
daz wort si wainende sprach
in ir muote:
< genædeclîcher trehtîn guote!
wie mich mîn trût erbarmet,
swie wol er habe garnet
dise nôt an mînem lîbe!>
si hulfen alle wainen dem wîbe.
dô sprach diu frowe guote
mit trûrigem muote:
< dû hâst ain michel uncraft.
waz hilfet nû dîn hêrscaft,
daz golt rôt noch der borte?
nu nemaht dû mit aim worte
gesprechen nehain dînen man,
dir entslahe mîn trehtîn den pan.
sage uns dîne bîhte uber lût.
hât mîn trähtîn dehainen trût,
der hôret sîne zungen,
sô wirt dir gotes hulde gewunnen.>
er sprach:< lege, frowe, dîne hant,
nû dich mîn trähtîn her habe gesant,
an mîne barn hût,
ich sage dir mîne bîhte uber lût.
ruorest dû mich sô ungesunden,
sô wird ich sciere enbunden
der suhte joch der sêre.
jâ volge ich gerne dîner lêre.>
dô er die bîhte getete,
ûf nemaht er von der stete,
wand er ainer sculde vergaz.
< nû bedenke dich baz!>
sprach diu frowe guote.
dô sant im got ze muote,
daz er der chunigîn gedâhte:
mit rede er vur brâhte
wie er si liez ertrenken:
< ich nemach niemer gedenken
des ich wider gotes hulden habe getân.>
diu frowe hiez in ûf stân
gesunt sam er ê was.
daz der hêrre genas,
des froweten sich rômære.
si vraiscten liebiu niumære.
< nu du uns den tôt hâst benomen,
nû solt dû, frowe, volkomen
mit dîner suozen lêre
unt tuo iz durch gotes êre.
lâ dich daz erbarmen:
ain pruoder hân ich armen
in den selben nôten.
dû lâzen geniezen dîner guote,
sam wir ander hân getân,
die dû von dem tôde hiez ûf stân.
dû solt dar umbe arbaiten.>
< haiz mich>, sprach diu frowe,< dar laiten.>
diu frowe alles des vergaz
des ir ze laide gescehen was.
von des hêrren râte,
si gie ze der kemenâten
si sprach im genædiclîche zuo:
< lieber hêrre, wie tuost dû sô?
nû sage uns dîn bîhte uber lût,
sô wirst dû noch gotes trût,
vergihst dû dîner nôte.>
< des gewer mich got>, sprach er,< durch sîne guote.>
< hailige gotes tiu!
zwai wort oder driu
wolt ich dir chunden,
ê iz die liute bevunden.>
des antwurte im diu frowe:
< iz enhilfet niht, entriwen:
du nevolekomest mit der bîhte,
verlorn wirstû lîhte.
hie mit wil dû mich beswîchen;
iz muozen hôren arm unde rîche.>
er antwurte der frowen:
< daz sage ich dir entriwen:
nemag iz ander rât wesen,
unt solt ich sîn niemer genesen,
daz ich in allen sagete mîn nôt,
ê wolt ich kiesen den tôt,
ê ich mich sô gescante,
gerner dol ich iemer diz gebende.>
dô sprach der chunic hêre:
< pruoder, nû sage uns mêre,
wie dîne sculde getân sîn.
mit samt dir gên ich in kärrîn
in aller maisten buozen,
ê ich dich sterben lâze.
waz solte mir denne daz leben,
nemaht ich dich, pruoder niht haben?
solt ich darben dînes lîbes,
wer solte mich denne getrôsten mînes scônen wîbes?>
si sprach:< dîn pruoder was dir undertân;
du bevulhe im hie ze lâterân
den stuol unt daz gerihte.
hât er an der pfahte
iht getân wider got unt wider dem liute,
daz solt dû verkiesen hiute
mit inneclîchem muote.>
dô sprah der chunich guote,
wie willich er des wære,
want er in ie alles arges verbære.
dô saget er sîne sunde,
wi er mit lukem urchunde
die frowen frumte verlorn
uber zwêne aide gesworn:
< si hiez mich wurchen ain turn. -
daz was rômâren zorn -
ze rôme an der fôre.
dâ mit werte si sich des huores.
da beslôz si mich inne -
daz hiez ich unminne -
zwai jâr unt zwêne mânôt
daz tet mir ain vil michel nôt.
durch daz hiez ich si retrenken.
ich nemac niemer gedenken
des ich wider gotes hulden habe getân.>
diu frowe hiez in ûf stân
gesunden unt hailen.
duo wolten in romære vertailen.
do der chunich vernam daz herzesêr,
er sprah:< waz wizze dû mir, bruoder,
daz du mir benæme mîn wîp?
si was mir liep sô der lîp;
daz wil ich iemer gote clagen.
solt ich iemer mit raifen gân beslagen,
du ensolt sîn niht geniezen,
daz dû mîn liep in daz wazzer hieze sciezen.>
diu frowe kom in alle zît:
kûme gesciet si den strît.
si sprach:< daz enhaizet niht êre,
daz ain chunich hêre
sô sciere verwandelet sîniu wort.
gefrumt hân ich daz mort:
so engult ich mîner triwen,
sô mahte mich mîn dienest wol riwen.>
er sprach:< ich wil behalten mîne wârhait.
daz aller maiste herzelait
daz der ie manne gescach>,
der chunich dô wainende sprach,
< daz verkius ich durch dînen willen.
nu gewer mich des ich sinne
an dich>, sprach er,< guot wîp,
oder ich verliuse mînen lîp.
nu gebuoze mir mîner sêre.
ich enmuogie dich>, sprach er,< frowe, niwet mêre.>
si sprach:< wie sol diu bete getân sîn?>
er sprach:< daz dû mich lazest snîden ain turlîn
an dirre verte
inzwisken dînen herten.>
si sprach:< der bete ich dich gewere;
wil dû tuon des ich gere
an dich, hêrre, wizze crist,
sô laist ich daz dir liep ist.>
dô hiez der chunich mære
pringen aine scære,
er bat die frowen sich dar haben.
dô versnait er ir den saben,
daz hemede joch daz roklîn.
dô vant er aines marches anscîn,
daz er wol rekante.
binamen er si nante,
er viel ir nider an den vuoz:
< wol mich>, sprach er,< daz ich dich haben muoz,
aller wîbe beste!>
die frowen er halste unde kuste.
dô was diu ir mitwist
vil gezogenlîch, wizze crist,
ain jâr unt ahte wochen;
dô wart ain offen hof gesprochen.
der chunich saz an daz gerihte:
zu ir aller gesihte
ûf stuont diu frowe,
si manet in der triwen,
die er ir habete gegeben,
daz er verwandelte
alsô gaistlîche:
< unt gib dînem bruoder daz rîche,
muneche dû dich, hêrre,
unt geloube dich der werltlîchen êren>!
der hêrre rechom sô harte
sîner chuneclîchen worte
newolt er niht vergezzen,
wand er sich sîn vor den vursten hête vermezzen.
er sprach:< ich mich des wol enstande:
iz wirt mînem lîbe harte enplanden
daz mir ie von dir ze liebe gescach.>
diu frowe im dô zuo sprach:
< mîn herze tuot mir sam wê.
portio mea, domine,
sit in terra viventium.
diu gotes genâde hât niender drum.>
do reloupt er ir die clûse
mit suozlîchem gekôse
sam tet si im den munichlîp.
sît wart hailich daz wîp.
do geloupt er sich der chrône,
dô gab im got ze lône
daz himelrîche ân ende.
nû heven wir ûf die hende
unt piten si, daz si unser niht vergezzen,
wande si daz himelrîche hânt besezzen.
daz rîche riht er vur wâr.
rehte ahte jâr
unt vierdehalbes mânodes mêre,
die engele ladeten sîne sêle.
daz buoch kundet uns sus:
daz rîche besaz justinjânus.
doch er wære ain rihtære guot,
er truoch ze hôhe sînen muot.
die vursten dûht er ze hêre.
alle die êre
die si alle solten tragen,
die wolte der chunich in aine an behaben.
die vursten begunden von im fliehen:
er rihte alzoges ze vorhtlîche,
unz in die vursten begunden nîden.
niemen mahte bî im belîben.
aine frowen hêt er dâ,
gehaizen tharsillâ,
diu was ain alsô frumec wîp:
vil dike renerte si im den lîp.
si phlac harte guoter liste:
wie wol si in dike gevriste
mit geben joch mit flêhen!
di aller tiuristen hêrren
enthielt si mit den sinnen,
daz die vursten von den dingen
den chunich nie mahten reslahen.
doch begunden si iz alle ainander clagen.
der chunich newolte niht lâzen
die grôzen unmâze:
swenne in der zorn begreif,
der senâtus aller von im entweich:
wande sînen worten
niemen getorste antwurten.
daz gestuont unlange:
der chunich wart bevangen
mit hazze unt mit nîde.
daz waiz er dem wîbe,
si muose sîn harte engelten:
er begunde si slahen unt scelten.
iedoch gehalf ir unser hailant,
daz si iz mit grôzer diemuote wol uberwant.
tharsillâ diu guote,
mit tugentlîchem muote
bî dem chunige si gelach.
wie guotlîche er ir zuo sprach:
< tharsillâ, liebez wîp,
dû bist mir alse der lîp.
swaz ich dir ze laide hân getân,
sol ich daz leben hân,
ich ergezze dich es gerne.
waz maht uns nû gewerren?
ja nehôrtest dû ê nie gesagen
von dehainem mînen vorvarn,
der ie sô grôz êre gewunne:
mir dienet al mîn kunne,
die vursten muozen mir alle entwîchen.
wâ wart ie chunich sô rîche?
vil grôz ist mîn hêrscaft:
nehain vurste hât die craft,
daz er geande mînen zorn,
er nehabe den lîp verlorn,
daz guot unt die êre.
daz enfraisctes dû von chunige ê niemêre.>
duo sprach diu guote tharsille:
< got von himel waiz wol mîn willen,
daz mir alzoges lait ist,
hêrre, daz dû so gewaltich pist.>
dô sprah der chunich justinjânus:
< frowe, wi redest dû sus?
daz dir werde aller hailigen haz!>
si sprach:< hêrre, niene zurnet umbe daz!
daz wizzen wol alle rômære:
wæret mir unmære,
ich lieze iuh tuon aldaz ir woltet,
wande ich mich von rehte solte
mit iu, hêrre, betragen.
nû wolt ich iu iwer êre gerne behaben,
alse verre sô ich tohte,
oder wîp iemer gefrumen mahte.>
dô sprach der chunich justinjân:
< der rede wil ich gerne ain ende haben.
daz dû sprichest, daz ich dir liep sî,
und gihest denne anderhalp dâ bî,
dir sîn unmære mîn êre!>
diu chunigîn rewainde sêre,
si sprach:< hêrre, woltest dûz besceidenlîche vernemen,
ich wolt dir der rede gerne ain ende geben.>
dô sprach der chunich justinjân:
< dû solt sîn iemer danch von mir hân,
wil dû mir die rede wol besceiden,
waz dû wellest der mit meinen.>
dô sprach diu chuniginne:
< ûf dîne genâde ich dinge,
daz iz mir iht gewerre.>
daz verlobete der chunich verre.
si sprach:< hêrre, dû bist ain chunich rîche,
die vursten dienent dir vorhtlîche,
dîn hêrscaft ist alsô grôz:
nu newart nie nehain dîn genôz.
ich wil aver dir wærlîche sagen:
iz enmach niht guot ende haben.
diu minne ist stætich unt guot,
diu vorhte hât misselîchen muot,
vorht unde minne
nemach niemen zesamene bringen.
swer den anderen vurhten muoz,
er getuot es im lîhte buoz.
von diu vurht ich des verre,
daz dir diu grôze vorhte gewerre,
di di vursten ze dir muozen hân.
daz muoz ich iemer wainen unt clagen.
unt wærlîche, hêrre, du nebedenkest dich es enzît,
die ungetriuwen rômære di benement dir den lîp.>
der chunich sprach uber lanch:
< nû wil ich dirs iemer sagen danch,
da dû ie gewunne di guote.
ich gescaffe ouch mîne huote,
daz mir niemen gescaden nemach
vur hiute disen tach.>
dô sprach diu chunigîn:
< hêrre, lâ die rede sîn!
ich wil dir wærlîche sagen:
vor untriwen nemac sich niemen bewarn.
dû hâst, hêrre, den alre maisten scaz:
nu waz ist dir, hêrre, deste baz?
der liget dâ verborgen,
unt lebest dû mit grôzen sorgen.
ist, hêrre, daz dû nû alsô restirbest,
oder swelhes tôdes dû vur wirdest,
mîne friunt wellent sîn nehain rât hân,
si negeben mich ainem anderen man, -
ist iz mir lait oder liep,
dar umbe nelâzent si iz niet -
der zevuoret allen dînen scaz.
hêrre, nû gedenke an daz:
du negewinnest sîn frum noch êre
neweder ze lîbe noch ze sêle.
nû wærest dû mir unmære:
ich enruochte waz dîn gescæhe.>
dô sprach der chunich justinjân:
< alse lange ich daz leben hân,
ich lône dirs iemer getrûwelîche.
nu gebiut uber al mîn rîche,
in lande joch in diete
soltû dich micheler êren nieten.
daz ist der mîn wille.
nû sprich, dû guote tharsille:
maht dû mit dînen guoten sinnen
mich iemer wider bringen,
daz ich behabe mîn êre,
vil gerne volge ich dîner lêre.>
dô sprach diu chunigîn:
< hêrre, daz sol in dînen hulden sîn.
jâ hôrt ich mînen vater sagen,
daz unser vorvarn,
swenne chômen hôhgezîte,
so besanten si sich wîten.
wirtscefte si phlegeten,
ir mannen si gebeten.
hêrre, nû nâhet der ôstertach:
nu gebiut dû dîne wirtscaft,
dînen mannen haiz dû wol dienen,
dâ mit solt dû si aller êrist lieben.
vorder si zu dîner kemenâten:
swaz si dir dâ râten,
des solt dû gerne volgen.
dannen gewinnest dû manigen holden,
der dir ê vîant was,
unt getrowent dir ie baz unt baz.
hêrre, swennez denne kome ze dem jungisten tage,
sô tuo als ich dir sage:
so di vursten urloup wellen nemen,
sô solt dû in hêrlîchen geben:
haiz dîn golt vur tragen,
des wir guote state haben,
haiz den vursten geben allen,
den hêrren unt den mannen
joch den ir holden.
unt wil dû mînes râtes volgen,
ich bekêre dir alle di vursten;
daz si ie wider dich geworhten,
daz bechêre ich dir ze stætlîchen minnen.
sô maht dû samfte dîn êre wider gewinnen.
diu vorhte haizet den man fliechen,
diu minne haizet in belîben,
diu vorhte haizet in enwec gân,
diu minne haizet in bistân,
diu vorhte haizet in allez widerstreben,
diu minne haizet in mit êren leben.>
dô volgete der chunich hêre
sînes wîbes lêre:
ze rôme in der stat
gebôt er aine wirtscaft.
dar kômen di vursten in dem rîche,
er enphie si harte wirdeclîche,
er habete si mit grôzen êren,
sô iz wol gezam den edelen hêrren.
alse diu wirtscaft ende genam,
der chunich hiez die gebe vur tragen:
manigen bouch rôten,
manigen pfellel braiten,
scuzzelen unt näpfe,
die wol gestainten kopfe.
dô gebet er in allen
von manne ze manne,
unz si alle samt jâhen,
di in der wirtscefte wâren,
daz sie nie gesæhen
gebe alsô mære.
sô sprach der hin ze dem:
< alse lange sô ich leben
sô wil ich die gebe iemer dienen.>
under in newas duo niemen,
si nespræchen alle gelîche,
si newolten im niemer geswîchen,
noch niemer ûzer sînem dienste komen.
si begunden alle den chunich loben.
da verlkêrte sich diu vorhte in die minne.
daz gemachete tharsillâ diu chuniginne.
justinjânus der mære,
der rômære rihtære,
der staich von tugenden ze tugenden,
unz er wart sô wol megende.
daz macheten im sîne willige man,
daz im niht nemahte widerstân.
dô riht er duo sîn saitspil
unt ander maniger tugende vil,
der der hêrre phlegete
die wîle daz er lebete.
ze aller jungest kom iz sus,
daz der chunich justinjânus
gehofescet mit ainer frouwen:
die beslief er tougen.
ir man der hiez marcellus,
sîn pruoder hiez theodôsîus.
als er vraiscte daz,
daz im daz wîp gehônet was,
er sprach in sînem muote.
< sam mir got der guote!
iz wirt im hiute disses tages ze laide.>
dannen slaich er altersaine.
der chunich was mit sînen mannen
an sîn gerihte gegangen;
er begunde dar zuo nâhen,
dâ si alle umbe in wâren.
daz swert er durch in stach,
daz wort er vermezzenlîche sprach:
< dich hât der tievel betrogen,
du gehôndest mir mîne konen,
du nebehuorest ouch niemer nehaine mêre.
vîl liep wâren mir mîn êre
di wîl ich ir selbe pflach.
iz ist ouch hiute dîn jungister tach.>
daz rîche hêt er vur wâr
rehte sibendehalp jâr
unt zwelf tage mêre.
alsô resluoch in der hêrre.
daz buoch chundet uns sus:
daz rîche besaz theodôsîus
von criechen geborn.
als er ze rihtære wart erchorn,
got er harte vorhte,
vil guotiu werc er worhte,
er kêrte alle sîne liste
ze dem hailigen criste,
den begunder inneclîche flêhen.
des gewan er michel êre.
dô chom iz alsus,
daz der chunich theodôsîus
genam im ainen site -
dâ genas er sît mite -
daz er des morgenes nie nehain wort enresprach,
ê er daz hailige crûce resach,
sô flôch er ie die menige:
dâ vor suocht er sîne venie,
er manete got sîner wunden.
ze rôme wâren ze den selben stunden
zwêne gebruoder hêre,
di enahten niht ûf die sêle:
si begunden vaste ringen,
wi si diu abgot mahten geminnen.
werltlîch gezierde
begunde in harte lieben,
si netâten gotes nehaine war
der chunich sant dike tougenlîche dar.
er hiez si flêgen unde biten,
daz si diu abgot miten
unt sich des bedæhten,
daz si diu abgot der christenhait vur bræhten,
dem hailigen gelouben ze êren.
daz versmâhete den junchêrren.
duo gevuoctez got alsus,
daz der aine bruoder astrolâbîus
unt ander sîn genôze
spilten mit dem clôze.
den clôz er ûf huop
in ain altez gemûre er in versluoch.
ich waiz, er daz niene vermait,
durch hôhfart er dar nâch staich.
do resach er ain pilde lussam:
dem jungelinch harte gezam,
ob er der bî wære,
daz im nie sô wol gescæhe.
ich waiz, er nie rewant:
die hôhen stainwant
er hin ze tal viel,
vur daz pilde er gie.
dar inne uobte sich der vâlant:
ez winct im dar mit der hant.
an den stunden
der jungelinch wart sô harte enzundet,
daz er verwandelt alle sîne sinne,
daz pilde begunder minnen.
daz pilde was gewis
in honore veneris.
daz geriet im ouch der vâlant:
daz vingerlîn zôch er ab der hant,
er gab im sînen gemähelscaz,
vil tiure gehiez er dem pilde daz,
daz erz iemer minnen wolte
alse lang er leben solte.
do di lieben hûsgenôze,
di da warten an der strâze,
sîner verte begunde zerlangen,
si wânden, er hête sich ervallen,
si gebuten der haiden êwarten,
si ensluzzen in die porte.
die êwarten antwurten in alle bî aim munde sus:
iz verbôt der kaiser constantînus,
dise porte nesol niemer werden ûf getân
durch nehainen cristen man.
die jungelinge erzurnden harte,
si blûwen di êwarten,
si sluogen unt stâchen,
unz si di porte nider brâchen,
si vunden den jungelinch:
harte nôtlîche stuonden sîniu dinch.
iedoch verhal er si daz,
daz im sô harte missescehen was.
dô vuorten in die genôze
wider zuo dem clôze.
daz enwas frume niet:
im wart daz pilde alsô liep,
mit dem tievel wart er besezzen.
er nemahte trinken noch ezzen,
er was naht unde tac
daz er slâfes niene phlac:
er wânde, daz daz pilde bî im læge.
der lîp wart im alsô swære,
er wart plaich unt ubel gevar,
ze dem tôde wart er wol gar.
daz clageten friunt unt mâge
unt alle die in gesâhen.
aines tages kom ez sus,
daz der kint astrolâbîus
gestuont altersaine,
vil haize begunder wainen,
er nam in sînen muot,
er sprach:< dize dinch enist mir ze nihte guot,
ich enmag ez aine niht getragen,
mäht ich ez ettewem wîsem sagen.
mîn dinch enist langer nehain frum,
nehain arzât nekan mir niht gerâten noch getuon.
west ich nû iemen,
dar ich mahte gefliehen,
der mir den lîp kunde gefristen,
jâ wurde ich gerne cristen.>
dô hêt der chaiser ainen kapelân,
von dem hôrt er michelen wîstuom sagen,
der hêrre hiez eusêbîus.
do gedâhte astrolâbîus,
ob erz im gesagete
unt sîne nôt geclagete,
er gehulf im ettewie der von.
als er mit im selbem des ze râte kom,
niht langer er nebait,
vil tougenlîche er zuo im slaich,
er viel im ze vuozen:
< dîne genâde>, sprach er,< hêrre, ich suoche.
ich pin alsô lange
mit grôzem laide bevangen;
ich mane dich dîner guote,
hilf mir von mîner nôte!
mir nekan niemen niht getuon.
dînen rât hân ich gerne dar zuo:
swaz dû mich haizest an vergân,
des pin ich dir gerne gehôrsam.>
der selbe êwarte
der vorhte got harte.
als er vernam,
wiez umbe den jungelinch was getân,
er erwainte vil sêre,
er mante unseren hêrren,
daz er sîn selbes êre gedæhte
unt den kint wider zu sînen sinnen bræhte.
do behielt do der briester eusêbîus,
dannen dâ sprichet der hailig apostolus:
< welt ir gotes hulde behaben,
die burde sult ir mit ainander tragen.>
er behielt in tougenlîche,
er gelobete, er newolt im niemer geswîchen,
er negehulf im, ob er mähte,
wider zu sîner crefte
unt wider ze sînen sinnen,
ob erz an got wolte gedingen.
nû chundet uns daz buoch sus,
daz der priester, der hêrre eusêbîus,
di wîl er jungelinch was,
in den swarzen buochen er las.
dâ hêt er sich inne geflizzen,
daz im wol was gewizzen.
duo in der tievel so verre enspuon,
iz enmahte anders niemen widertuon,
er negewunne wider sîn vingerlîn,
iz entæte denne aine mîn trähtîn.
aines morgenes vil fruo
den jungelinch nam er dar zuo:
an ainem puoche er dô las.
vil unlange stuont daz,
unz der tievel zuo vuor.
alse tiure er in beswuor,
er reoffente im die sache,
wer daz hête gemachet,
daz dem kinde missescæhe,
unt ob er der mit wære?
der tievel antwurte im dô sus:
< sihem, her eusêbîus!
nû swuore dû hie vor ainen ait,
du behieltest dîne cristenhait:
nû bist dû mainaide.
ja gestuont ich mir nie sô laide
wande mir gotewaiz
in der helle nie wart sô haiz
sô mir bî dir ist.
nû gimmir der rede ain frist,
reloube mir ze varne hinnen:
ich handelez nâch dînen willen.>
dô sprach der gotes dienestman:
< ich gebiute dir in gotes pan,
dû bringest mir daz vingerlîn.
is enmach nehain ander rât sîn.
vil sciere dû hin île,
in ainer halben wîle
kum dû her widere ze mir.
ze wâre sagen ich iz dir:
nekumest dû niht sciere,
iz wirt dir ze michelem sêre.>
der tievel antwurte im dô:
< siheme, wie redest dû nû sô?
iz dûhte dich michel unreht,
swer dir benæme dîne diu oder dînen kneht,
alse dû getân hâst.
sich, wâ er bî dir stât:
der ist wârlîchen mîn,
daz urkundet ouch daz vingerlîn.>
duo sprach der gotes dienestman:
< diu rede ist niuht sô getân,
dû wære spæte unde fruo,
dû verscuntest in dar zuo
mit dînen bôsen ræten.
daz insigele wirt vil unstæte:
daz vingerlîn muost dû mir bringen,
oder du nekumest niemer von mir hinnen.>
duo antwurte im der tievel:
< ich sage dir ân zwîvel:
sul ouch ich iemer hie brinnen,
daz vingerlîn nemach ich niemer wider bringen.
daz neist mir ainem niht verlâzen,
daz ich inînen genôzen
iemer geturre genemen
daz in allen ist ergeben.
mîner genôze ist vil manich scar.>
< nû brinch aver dû mich dar,>
sprach der gotes dienestman,
< daz gebiut ich dir in gotes pan,
dâ ich daz vingerlîn resehe,
unt vuor mich niender von dem wege.
dînen genôzen
enist nehain gewalt uber mich verlâzen,
sîn verhenge mîn got.>
wie laide er im dô kot:
< sol ich mîn leben hân,
iz ensol niht langer sô varn,
ich zebriche iu daz selbe hûs,
ich vertrîbe iuch dar ûz,
dâ iwer gewalt sô grôz inne ist
nu nehân ich langer nehaine frist,
ich muoz haln daz vingerlîn.
dar solt dû mir hergeselle sîn.>
der tievel vorht im dô harte,
er nam den êwarten,
er vuort în in ainer wîle
driu hundert mîle
in aines tiefen moses grunt.
dô grisgrimmete der hunt,
vil lût er ingegen dem hêrren scrai:
< der vingerlîne der sint zwai.
geruorest dû daz unrehte vingerlîn,
daz dû roubâre wil sîn,
wil dû uns unrehte tuon,
si zerbrechent dich sam ain huon.>
duo sprach der gotes dienestman:
< sage mir des staines namen,
der in dem vingerlîne beworht sî.
daz gebiute îch dir in verbo domini.>
< jaspis ist sîn name.
dû wil, daz ich dir allez daz sage
daz under disem himel ist.
mit dir ist ain ubel mitewist.>
als der wâre gotes dienestman
daz vingerlîn zu sich genam,
daz was dem tievel swære.
er sprach:< nû brinch mich dâ dû mich næme!>
er sazte in wider ze rôme in die stat.
der tievel urloubes pat,
er sprach:< lâst dû mich nû hinnen varn,
dû maht mîn dienest iemer willeclîchen haben.>
dô sprach der gotes êwarte:
< nu negâhe dû niht sô harte!
sam mir mîn lîp,
dû bîtest hie morgen dirre zît,
dû muost hie brinnen,
du nesagest mir, von welhen dingen
daz aller êrist kôme,
daz dem jungelinge missescæhe.>
< nû muoz ich dirz durch nôt sagen:
die haiden worhten aine statuam
in honore veneris,
dâ wâren wir mit gewis.
die wurze die dar under sint begraben -
daz wil ich dir wærlîchen sagen:
si habent sô getâne craft,
daz des niemen uber werden nemach
di wîle di wurze dar under ligent.
swer daz pilde oben an sihet,
der muoz iz iemer minnen.
dâ mit êrten si di guttinne.>
dô sprach der gotes dienestman:
< dû maht wol urloup hân.
nû var dû in gotes haz!
wir gehandelen iz ienoch michel baz,
wir suln in der gottes minne
ain ander hûs hie gewinnen.>
daz liut er dô offenlîche bat,
daz diu sûl von der stete verruket wart
niewan ainen vuoz.
dem jungelinge wart buoz
aller sîner nôte.
an den wâren got er geloupte.
do rewarf der briester eusêbîus,
daz der bâbes ignâtîus
wîhete die sûl ze êren
dem guoten sante michahêle:
si ubertriffet ze rôme alle di stat,
alse man hiute wol kiesen mach.
dô touften si den jungen man;
dô wurden gote gehôrsam
die haiden di dô dâ wâren
unt si diu grôzen wunder vernâmen.
dô frowete sich der kaiser theodôsîus,
daz der briester eusêbîus
gewuocherte gote sô manige sêle
ouch lônet im selbe unser hêrre,
daz er daz reht erbe hât besezzen.
ja nesol er niht vergezzen,
swer im mit diemuote
enphilhet sîne nôte.
bi des kaisers theodôsii zîten
duo huop sich irretuom wîten:
ûf stuonden arrîânî -
ich wæn, ez noch ze rôme gescriben sî -
die christenhait wolten si scenden.
si sprâchen, iz newâre nehain urstende,
swenne der lîchnâme sturbe,
daz der âtme ze den luften vuore,
daz flaisc wurde ze erde,
der luft nemahte niemer rewerden.
die christenhait getruopten si sêre
mit sô getâner valsclêre.
di der christenhaite dô phlâgen,
den begundez harte swâren,
si clageten iz dem chunige,
si sprâchen:< iz gezimit ubele:
in allen dînen landen
sint irrære ûf gestanden,
dannen wir gotes hulde muozen verliesen
unt ouch werltlîch êre verkiesen,
di unser vorderen unsich an brâhten
unt si mit ir herscilte revâhten.
si stôrent uns den gelouben.
hêrre, dû solt uber si relouben
unt solt von diete ze diete
dîn æhte uber si gebieten.>
der kaiser tet daz crûce vur sich,
er sprach,< hailiger gaist, des bewar mich,
daz ich ê zît
iemen haize benemen den lîp!
ich haize rômâre voget
unt bin durch daz ze rihtære gelobet,
daz ich rihte rehte
dem hêrren und dem chnehte.
nû hôren wir diu buoch sagen,
daz man den sundære sule laden,
mit der velgen wider in ziehen.
mir gerætet daz niemen.
hânt si mit der rede missevarn,
wir nesuln si umbe daz niht haizen reslahen.
nû hôren wir diu buoch sagen,
daz unser vorvarn
lobeten ir sende,
kômen der rede dâ zende.
wir suln den armen unt den rîchen
vil harte gedulteclîche
behaben mit guote.
jâ was got selbe diemuote,
von diu suln wir in sînen minnen
die sêle gote gewuochern unt gewinnen.>
do di biscove di rede vernâmen,
si gebuten ir untertânen,
daz si alle zesamene kômen,
die in dem taile wæren.
si enbuten dô
dem erzebiscove arrîô:
ain stat haizet effesus,
dâ wolte der kaiser theodôsîus
ir irretuom gerne vernemen.
der cristenhait solt er antwurte geben.
arrîus sich besante
von lande ze lande,
daz buoch tuot uns kunt:
im kom mêr denne fiunfzech tûsunt.
die wâren alle wider der cristenhait,
si tâten ez durch die frîhait
michel mêre,
denne durch gewarhait der sêle.
ze effesô wart der sent gelobet.
dar kom der rômiske voget,
dar kom manig ellender gast:
aller maist durch daz,
daz si gerne vernæmen,
waz der irretuom wære.
arrîus unt die sîne,
di newolten niht vermîden,
si nekômen offenlîche dar.
in volget ain vil michel scar.
der kaiser hiez si herbergen,
die naht wâren di cristen mit sorgen.
des anderen morgenes vil fruo,
ze hove samenten si sich duo,
alle di ûz komen wâren,
si îlten vur ainander gâhen.
si warneten sich gemaine
ûz iewederem taile,
waz si reden wolten.
iedoch si niene dorften,
want der hailige gaist
was ir trôst unt ir vollaist.
arrîus was dâ haime:
die sîne sâhen in laide,
si wâren in grôzen sorgen;
daz gestuont unz an den mitten morgen.
den kaiser dûht ez unminne,
er hiez in im sciere vur bringen.
die boten îlten gâhen,
si wolten in gerne vâhen.
dâ rach got sîne cristenhait:
tôt saz er in ainer geswâshait,
daz gewaide was von im gevallen.
dô was der sent ergangen.
die irrêre vernâmen daz,
daz der maister tôt saz,
dem kaiser vielen si ze vuozen,
si sprâchen, si wolten iemer gerne buozen,
swaz si wider der cristenhaite hêten getân.
er sprah:< nû weset gote gehôrsam,
habet rehten gelouben,
habet got vor ougen!
daz ist pezzer denne man iuh ersluoge
unt diu sêle dem tievel wurde.
unt fraisc ich der rede iht mêre,
ich gerefse iuch dar umbe vil sêre.>
der sent nam dâ ende,
si huoben ûf die hende,
si sprâchen, daz got vom himele wære
ain rehter rihtære,
er hête wol rezaiget sîne craft.
do geviel an den selben tac,
daz man dem kaiser sagete ze mære,
daz der siben slâfære
wære ainer in die stat komen,
gehaizen sêrâpîôn,
er wolte prôt koufen.
si îlten alle rennen unt loufen,
daz si in gesæhen.
dô frâct in der chunich mære,
wes er sich betragete,
oder waz er gewerftes habete.
duo antwurte im sêrâpîôn:
< ich pin durch grôze nôt her komen.
iz ist hiute der vierde tach,
daz sich dêcîus vil tiure verphlach,
er hiez die cristen alle resterben,
duo fluhen wir zuo den bergen;
dâ wâren wir sît inne verborgen.
ich wæne aver, ich den tôt hie hân reworven.
ich hân daz wol vernomen:
ich pin noch ze fruo her ûz komen.
dêcîus newil uns noch niht entwîchen.
nû hilf dû mir, crist der rîche!
ob ich die marter hiute durch dich lîde,
daz ich ze jungest under den rehten belîbe.>
theodôsîus der hêrre
der viel nider zuo der erde,
er clopfet an sîne bruste.
dô bette er zu criste:
er sprach:< hêrre got, dû bist lobelîch,
mit dînen trûten pist dû wunderlîch,
die dîne widerwarten
die refsest dû aver vil harte.
den guoten bistû suoze, den ubelen scarf,
den guoten linde, den ubelen starch.
dû arrîum hiute von der werlte tæte
durch der cristenhaite nôte,
nû mane ich dich, hêrre,
dîner urstende hêre.
eroffene uns dise tougen,
daz daz liut volleclîche muoze gelouben,
vergiz unser sunden,
zeig uns daz urkunde
der jungisten urstende!
want dû bist anegenge unt ende.
ich engeres, hêrre, durch mich niet,
sunder durch dise misselîche diet,
daz die wizzen wærlîche,
daz dû kumest vorhtlîche
ze jungest an dem ende.
sô wirt ouch unser urstende
al nâch dînen genâden.>
die cristen sprâchen alle: âmen.
do rezunte sêrâpîôn:
< ich enwaiz, wannen ich her bin komen>,
sprah der hailige man.
< dô wir wærlîchen hôrten sagen,
daz diu æhte geboten wart
z'effesô uber die stat,
duo fluhe wir hin -
ich enwaiz aver in der werlte, wâ ich pin -
ad celeum montem.
welt ir selbe daz urkunde sehen -
ich wæne, ir sît cristen,
war umbe solt ich si vor iu fristen?
dannen sciet ich hiute morgen fruo,
welt ir, ich wîse iuh alle samt dar zuo.
si slâffent noch alle samt.
hêrre, wi haizet diz lant?
oder wi bin ich her komen?
der berg haizet cêlêôn.
ist er hie iht nâhen bî?
ist hie iemen dem dar kunt sî?>
dô frowete sich elliu diu menige,
si lobeten got von himele,
si macheten sich wullîn unt barvuoz,
diu menige wart alsô grôz.
baide wîp unde man
allenthalben zuo san,
diu crûce truogen si dar,
in volgete ain wunneclîch scar.
der kaiser gie ze aller vorderôst:
da gescach der cristenhait ain michel trôst.
do si kômen sô nâhen,
daz si daz loch an sâhen,
die herten flinstaine
zespielten algemaine,
die mûre zevielen in allen gâhen,
dâ mit si verworht wâren.
da sâhen si ûz dem perge gân
sehs hêrlîche man;
si wâren âne wandel
in hâre unt in gewande.
an in newas mail nehain:
ir antluzze skain
alse der morgensterne.
daz sach daz volch gerne.
dô sprach sêrâpîôn:
< hie ist der berc cêlêôn!
nû meget alle wol verstân,
daz ich die wârhait hân,
mîne bruoder vindet ir hie.>
der kaiser viel nider an diu knie
unt elliu diu menige
viel nider ir venie.
malchus hiez in ûf stân,
er sprah:< daz hât dir got ze liebe getân,
die wâren urstende ich dir kunde:
an disem lîbe wis gesunde!
lob unt êre
gib dem himeliscen hêrren,
daz ist der hailige crist,
der dîn urlôsære ist.
vollestâ an dîner guote,
wis deumuote,
rihte wol der diete,
nim nehaine miete,
uber die armen
lâ dû dich erbarmen!
witwen unde waisen
hilf ûz den fraisen,
vesten den gelouben,
habe got vor ougen!
sô gît dir got ze lône
die himeliscen crône,
unde sîn rîche
bûwest dû iemer êweclîche,
dû unt alle dîne holden.
nû weset gote bevolhen
unt weset wol gesunde!>
dô kêrten si sich umbe,
si legeten sich hin widere.
daz gebôt in got von himele.
der kaiser theodôsîus
der huop te deum laudamus,
si lobeten unt sungen
mit herzen unt mit munde.
dâ wart michel froude unt lop,
si sprâchen, âne got
nemahte niemen genesen.
von diu sol man iemer singen unt lesen
diu wunder diu got selbe tete
durch des kaisers bete.
von diu sprichet dâ
dâvîd psalmistâ:
< swes die rehten gerent,
des werdent si alles geweret.>
theodôsîus der hêrre
der diente gote iemer mêre,
mit michelm flîze
rihte er daz rîche,
daz saget daz buoch vur wâr:
sehs unde zwênzech jâr
unt siben mânode mêre.
die engel von himele ladeten sîne sêle.
nâch des edelen kaisers tôde
dô huop sich in der stat ze rôme
urliuge unde strît.
si wâren vil manige zît,
daz si nie rihtære gewunnen.
ir nehain wolte sîn dem anderen gunnen,
iegelîch geslähte
dûhte sich sô mähtech,
daz si niemen solte uberkomen.
des hêten si ouch nâch alle ir êre verlorn.
in dem senâte
kômen si des ze râte,
daz si sich besanten
in allen ir landen
nâch den aller wîsten hêrren:
si newolten niemêre
âne rihtære sîn.
do gehalf in mîn trehtîn,
daz si sich vereinden dô.
constantînus lêô
besaz dô daz rîche.
er rihte harte wîslîche,
er hiez die edelen junchêrren
alle diu buoch lêren,
er kêrt allen sînen muot,
sô ie guot rihtære tuot:
die vursten begunder minnen,
die ubelen alle twingen.
den armen was er milte,
den guoten gehende,
got begunder flêgen,
in allen tugenden was er wol ze êren.
dô kom iz alsô,
daz constantînus lêô
begunde harte siechen.
des froweten sich die criechen,
wande si daz rîche von rehte wolten hân;
da enmahten rômære niht vertragen.
rômære gebuten ain hervart,
diu vil sciere gekundet wart
in allem rômischem rîche.
vil harte vermezzenlîche
si sich ûz huoben,
ingegen dem mer si vuoren.
dô si alle gerait wâren,
der kaiser hiez sih pâren,
er sprach, er newolte nehainen rât hân,
er newolte selbe der mite varn.
die criechen fraiscten daz,
daz diu hervart ûf si was;
si nâmen di aller wîsten hêrren
die under in wâren,
si rewelten dar ûz zwelfe,
si enbuten dem chunige,
daz er die hervart wante,
sîn geslähte dâ niene gescante;
si gewunnen sîne hulde
mit silber unt mit golde.
rômæren was diu hervart liep,
si newolden durch die rede erwinden niet.
die boten kômen tougenlîche
ze constantînô dem rîchen,
si sprâchen:< nû rât dû uns, hêrre,
durch dîne kuneclîch êre;
dîn geslähte ist ze constenobile,
iz gezimet dir, hêrre, ubele.>
dô sprach der chunich mære:
< ir habet ainen hailigen marterære;
wirt mir der ze minnen,
sô hilf ich iu wol dingen:
den sant elenâ diu chunigîn -
got von himele gab ir den sin -
hin ze constenobile
constantînô dem chunige.
nû kort mir in gewinnen.
ich sage iu allen mînen willen:
ir muozet vehten oder fliehen,
des engehilfet iu in der werlte niemen.
iz ist umbe di criechen sô getân:
helfe muozen si hân
ûz anderen rîchen,
der si muozen entwîchen.
rômæren nemeget ir niht gestrîten,
noch an dem velde geturret ir ire niender rebîten.
von diu vart ir hin sciere,
revart mir diu mære;
unt wirt mir der hêrre,
sô lebet ir iemer mit êren.>
die boten îlten ze den stunden
dâ si der criechen her vunden,
si sageten grôz niumære,
daz di kuonen rômære
wolten ir lant rouben:
si newolten sich is niemer gelouben,
unz si constenobile zestôrten
unt in allez ir rîche zevuorten.
die boten wâren wîse,
si nâmen di vursten lîse,
si sageten in die botescaft:
< der mæren rômære craft,
si wellent vollevarn.
dar under hiez iu der chunich selbe sagen:
ir habet ainen hêren lîchnâmen,
den guoten sante stephânen;
welt ir im den ze minnen senden,
die hervart wil er gerne erwenden,
unt weset ouch iemer mêr mit genâden.>
under den criechen wart ain michel jâmer.
ich wil iu kurzlîchen sagen:
nehain ander gedinge nemahten si haben,
unz si den hêren lîchnâmen
dem kaîser regâben.
alse der chunic daz hailige gebaine resach,
ze den rômæren er dô sprach:
< iz mach wol daz rehte hêrtuom sîn.
sô helf aver mir mîn trehtîn!
hânt mich die criechen betrogen,
si habent alle ir êre der mit verlorn.
iz wirt in ze laide:
ich gesuoche si dâ haime,
iz gât in an daz leben,
si muozen mir in doch ze jungist geben.>
der kaiser dar nâher gie,
vorhtlîche viel er an sîniu knie,
hin ze himel er sach,
vil deumuotlîche er sprach:
< wol dû, herre sante stephân!
got hât michel wunder durch dich getân.
hêrre, want dûz wol maht getuon,
nû wis mir hiute umbe got frum:
gimmir wider den lîp
unt gesceide disen michelen strît!
daz wil ich, trûthêrre,
dienen iemer mêre.>
alse der kaiser sîn gebet vollesprach,
ain michel lieht er resach;
die himele wâren ûf getân.
do geweget im der guote sante stephân.
der kaiser gesunt ûf spranch.
dô sageten gote danch
alle die dâ wâren;
si nâmen den hêren lîchnâmen,
mit frouden fuorten si in dan.
rômære wanten ir van,
si lobeten ir hêrren,
si vuorten in mit grôzen êren
ze rôme in die stat.
hai wie wol er enphangen wart!
in dem senâte
kômen rômære des ze râte,
si bestatten in sô grôze
ze sante laurentio sînem genôze.
alse man den sarch ûf tet,
dâ wart michel opfer unt gebet:
in ainer luzzelen stunde
sante laurentius kêrte sich umbe,
er emphie sînen ebenhait -
dô frowete sich diu cristenhait -
er ructe hin nâher baz.
vur wâr wizzet daz:
im volgent alle rehte sêle,
sîn ist rôme iemer mêr tiure unt hêre.
constantînus lêô,
in gote frowet er sich dô,
guoter werke er dô phlac.
daz enliez er dô nehainen tac,
er nebesuochte sîne hêrren
er bevalch in sîne sêle.
er hiez im in dem munster ain grap graben,
er sprach, sîn urstende wolt er mit in haben.
daz rîche hêt er vur wâr
rehte drîzec jâr
unt sehs wochen mêre.
rômære begruoben ir hêrren.
daz rîche besaz dô
ain althêrre, hiez zênô,
want er von criechen geborn was.
dô minnet er sîn geslähte baz
danne rômære;
daz wart in harte swære.
er rewarf ze jungest mit pete,
daz si ze rôme in der stete
lobeten ain rihtære,
unz er wider kôme;
der hiez ecîus.
der kaiser huop sich in beteverte ûz
hin ze constenobele.
er newolte niemer komen widere.
nû lâzen wir die rede stân.
ain vurste was dô ze mêrân,
gehaizen was er der alte dieterîch,
ain helt bevollen êrlîch.
der newolte nie werden ezzelen man.
mit her rait er ze mêrân,
sînes erbes er sich underwant,
er nam im liute unde lant.
er vorhte im sô harte,
er flôch ze lancparten.
da gewan der alte dietrîch
ainen sun hêrlîch,
den kuonen dietmâren,
dem si alle grôzer knehthaite sît jâhen.
do der alte dietrîch an dem tôde gelach,
sînen mannen er enphalch
sîne sune liebe.
do gevuocte ez sich dar nâch sciere,
daz ezzel retranch in sîn selbes pluote.
dietmâr der helt guote
der rait ûf daz lant ze mêrân;
vil willic wâren im des alle sîne man.
ezzel liez zwêne sune in den zîten,
plôdelen unt frîtelen.
den versmâhete daz,
daz dietmâr ûf dem lande saz.
si enbuten dietmâre,
si suochten in zewâre:
oder er wurde ir man,
oder si wolten den cins der von hân.
den boten antwurte dô dietmâr:
< jâ waiz ich wol vur wâr:
mîn vater newart nie ezzelen man,
mit gewalt benam er im mêrân.
diu kint mähten sich is wol mâzen.
nû si mich es niht wellent erlâzen,
nû sage dû ezzelen kinden:
si muozzen den cins selbe hie gewinnen.>
do besameten sich in den zîten
plôdel unde frîtele
von riuzen unt von pôlân,
si riten ûf daz lant ze mêrân.
dietmâr gâhete harte,
er sante ze lancparten
nâch sînen mâgen.
hai wi willich si im alle wâren!
die tiurlîchen helede
riten im dô ingegene,
die marke si harte gescieden,
vil unsanfte si gebiegen.
dâ wart der hûne magen
aller maist gar reslagen,
ezzelen sune gelâgen dâ tôt bêde.
die hûne gevorderten den cins dâ niemer mêre.
die helde wanten ir van,
frôlîche riten si dan.
dô kômen boten zewâre,
si sageten dietmâre,
im wâre ain sun geborn:
dô was er frôlîche von dem strîte komen.
er sprach:< nû muoze sîn got phlegen!
mîn erbe wil ich im hie ze stete allez samt geben.
der alte zêne
muoz in noch flêgen.
er besizzet ouch wârlîche
elliu rômiskiu rîche.>
nîdâre duo dâ wâren,
die îlten harte gahen,
si sageten dem kaiser zewâre
von dietmâre:
wie er die hûnen hête reslagen,
wie er daz rîche wolte behaben;
si sageten im von sînem sun,
si sprâchen:< hêrre, dû solt ez haizen widertuon
an sînem kebeselinge.
er nesol dîne hulde niemer gewinnen.>
der kaiser sante sîn her,
si huoben sich ûf daz mer
an daz lant ze mêrân.
dietmâr unt sîne man
îlten sich gerehten,
si wolten gerne vehten.
daz widerrieten dô die wîsen:
sînen sun gab er dar ze gîsel,
den jungen dietrîchen.
man vuort in dô ze criechen.
dô zôch man daz kint mit flîze,
jâ wuohs er agelaize.
herzogen unt grâven,
di in des kaisers hove wâren,
die edelen junchêrren
die muosen in alle flêgen,
si wurden alle sîne man;
er wart ain helt lussam.
duo dietrîch gewæffen nam,
der kaiser enphalch im sînen van.
vil manegeu lant
er under sich getwanch,
daz si dem kaiser den cins gâben;
in vorhten alle di im gesezzen wâren.
er wart dem kaiser ain sô lieber man,
daz er in ze sînem râte nam.
nû suln wir wider grîfen
dâ wir die rede liezen.
jâ kom iz alsus,
daz der rihtâre êtîus
gespotte der chuniginne.
daz hête si ze unminnen.
durch die grôzen scande
ir boten si sante,
si enbôt êtîô,
si newurde niemer frô,
er nekôme in ir phiesel,
daz er die wolle ziese
under andern jenezwîben,
oder iz stuonde iemer mit nîde.
êtîus antwurte den boten dô:
< newerde ouch diu chuniginne niemer frô,
ich nekan niht wolle zeisen.
dise rede machet manigen weisen.
daz si habe undanch!
ir ist diu zunge ze lanch.
ich gezaise ir ain wolle -
ir gebot sol ich ervollen -:
si uberwindet si niemer an ir êren.
da sage dû dem kaiser zênen!>
êtîus entwalt dô nehaine wîle,
er îlte hin ze stîre.
dâ was ain vurste gesezzen,
kuone unt vermezzen,
ôtacher gehaizen.
er mahte her wol gelaisten.
er sprach:< dû bist hie in ainem gevelle,
du nehâst niht wan gebirge unt enge.
wil dû sam mir rîten?
gevâch dir die wîte!
rôme gemache ich dir undertân,
die crône solt dû von rehte hân.
rômâre enphâhent dich.
ouch vermiz ich mich:
daz rîche behabest dû iemer mit êren.
wir neruochen niht umbe den alten zênen.>
ôtacher wart vil frô,
vil sciere besant er sich dô:
er gewan in ainer luzelen stunt
guoter cnehte fiunf tûsunt.
er rait ze der burch ze bavaie,
lancparten dienet im dô vur aigen.
si vuorten in ze rôme,
si sazten im ûf die crône,
si enphiengen in ze hêrren,
si sprâchen, daz si zênen
in criechlanden
wolten gescenden.
alse der kaiser hôrte sagen,
daz rômâre ain kunich hêten rehaben,
sîn herze habet ungemach,
daz wort er trûreclîche sprach:
< owî! wan hêten mich rômâre ê reslagen!
sol ich mîn êre nû sus verlorn haben?
mir wære der tôt alle tage liep.
iz ist ain ungetriuwe diet.>
wol trôst in dô der helt dietrîch,
er sprah:< hêrre, man verdenket es dich.
nû lâ dîn trûren sîn!
sol ich haben den lîp mîn,
ih beherte dir dîn êre.
lîch dû mir daz lêhen,
daz ich daz gerihte von dîn genâden habe.
zewâre ich dir daz sage:
mag ich dîne helfe dar zuo hân,
vil willic ist mir mêrân,
mîn kunne ist ze lancparten.
ich gezuhtige si mit den swerten,
daz ôtacher wære baz dâ haime.
êtîus muoz die wolle noch zaisen,
oder ich trîbe in in weberisk gescirre.
wes vuor er snurrinch irre?!>
dô frowete sich der kaiser zêne,
er lêch dieterîche diu lêhen.
vil sciere er sich besante
von lande ze lande.
riuzen unde pomerân,
priuzen unde pôlân,
petsenære unt valwen,
die winde allenhalben,
sclavenîe unt criechen,
affrikære kômen willeclîche
dem helede dieterîche.
si hêten sô getâne hers kraft,
daz man vur wâr sagen mach,
daz der vogel bî den luften
mit allen sînen creften
nemahte entrinnen,
er nemuose nider vallen.
wir hôren diu buoch jehen:
âne juljum cêsarem
so negesamente sich nie sô getân magen.
als ez rômâre hôrten sagen,
si gebuten ir samenunge:
wie sciere si gewunnen
zwai hundert tûsent man!
êtîus nam rômâre van,
dannen wîset er die snellen.
si hêten grôz ellen
unt guoten willen dar zuo.
aines morgenes fruo
vor der burch ze rabene
dâ chômen si zesamene.
dieterîch nam selbe sînen van.
wol manet er sîne man,
er sprah:< wol ir snellen jungelinge!
hiute sult ir hie gewinnen
ruom unde êre.
behabet dem kaiser sîn êre!
sô gît man iu daz rôte golt -
der kaiser ist iu willich unt holt -,
phellel unde môre,
die mentel vil ziere,
diu vil guoten lêhen;
jâ lebet ir iemer mit êren,
geliget ir hôhvart dâ nidere.
ir van strebet sô widere.
ich wæn, iz hiute sô ergât,
sô sich êtius vermezzen hât,
daz er rôme bowe.
ich wæne, in der spot geriwe.>
daz ros er mit den sporn nam,
dô rant er êtîum an;
êtîus dar engegene
gelîch ainem dietdegene.
diu sper si verstâchen,
die scefte si zebrâchen.
dieterîch daz swert gewan,
daz houbet sluoc er im abe,
der botech begunde touwen.
er sprach:< niemer enspottes dû der frouwen
noch gehilfest ôtachere dînem hêrren
niemer nehainer êren.>
daz volcwîch was erhaben
in iewederem taile der magen
dâ kêrte scar wider scar.
rômâre beliben dâ sô gar.
ouch vergulten si sich harte
mit ir scarpfen swerten,
swaz si mahten relangen,
baidiu bogen unt strangen,
baidiu stahl unde horn.
dâ gie der rômâre zorn
uber di windiscen man.
der wart alsô vil dâ reslagen,
daz der urmæren scar
hât daz buoch nehain zal
die alle dâ tôt lâgen.
wie luzel der genâren!
die in ôtacheres scar
die fluhen von dem wal
ze raben in die burch.
dieterîch der helt guot,
vor der burch er saz,
vil tiure er sich vermaz,
er zestôrte in elliu ir hûs,
si negæben ôtacheren dar ûz.
do versmâhet iz in von dieterîche.
dô hiez er tägelîche
mit sturme zuo der burch gân.
ouch vulte man in die burchgraben:
si nemahten der wider niht getuon.
da gewan der dietmâres sun,
daz man iemer von im sagete
di wîle daz er lebete.
ôtacher gesach daz,
daz iz frum niene was.
er gie ûf den burcgraben,
er hiez dieterîche sagen,
er newære niht edele,
geborn von ainer kebese.
getorst er mit im vehten
vor sô manigem guoten chnehte,
er wolte in urtaile sezzen den lîp.
< nu nebin doch ich niht ain wîp,>
sprah der helt dieterîch.
dô strebet er vur sich
alse der lewe tuot.
sîn grimmigez muot
im dô niht entwaich.
daz swert er begraif
mit baiden sînen handen.
daz wart harte enblanden
ôtachere dem ubersezzen.
dô wart er harte gelezzet
der chuniclîchen êren.
er engerret in niemer mêre.
dieterîch unt sîne man,
mit ûf gerihten van
riten si ze rôme in daz lant.
do gelaiste wol der wîgant
daz er gelobete wider sînen hêrren.
in irrete dô dâ niemen mêre,
im nemahte dâ niht widerstân,
si wurden alle sîne man;
im dienten vorhtlîche
elliu rômiskiu rîche.
in den zîten was dâ
boêtîus und senecâ
unt ain hailiger bâbes,
gehaizen sancte johannes.
die santen ze dem kaiser zênen,
si sprâchen, iz engezæme niht sînen êren,
daz ain ungeborner man
rômisk rîche solte bewarn.
die boten vie man under wegen:
dô muosen si ûf den bâbes jehen
unt ûf ander die hêrren
die an dem râte wâren.
dietrîch der ubel wuotgrimme
hiez im die hêrren gewinnen,
von sancte pêters stuole
hiez er den bâbes vuoren,
pfaffen unde laien
hiez er vuoren ze bavaie,
er hiez si in den karchære werfen -
niemen getorst in helfen -,
unz alle die des hungeres ertwâlen
ûf die die boten jâhen.
die cristen dô clageten,
daz si verlorn habeten
ir maister alsô lieben.
dô rach si got sciere,
want er die cristen hête gelaidiget.
dô wart im vor gote vertailet.
vil manige daz sâhen,
daz in die tievel nâmen,
si vuorten in in den berch ze vulkân
( daz gebôt in sancte johannes der hailige man),
dâ brinnet er unz an den jungisten tac,
daz im niemen gehelfen nemac.
swer nû welle bewæren,
daz dieterîch ezzelen sæhe,
der haize daz buoch vur tragen.
do der chunic ezzel ze ovene wart begraben,
dar nâch stuont iz vur wâr
driu unde fierzech jâr,
daz dieterîch wart geborn.
ze chriechen wart er rezogen,
dâ er daz swert umbe bant,
ze rôme wart er gesant,
ze vulkân wart er begraben.
hie meget ir der luge wol ain ende haben.
zênô wonete an dem rîche
mit samt dieterîche -
daz saget daz buoch vur wâr -
sehse unde drîzech jâr
und fiunf mânode mêre.
constenobelære begruoben den hêrren.
daz buoch kundet uns sus:
daz rîche besaz constantîus,
von den criechen geborn;
di hêten in ouch ze rihtære rekorn.
herênâ hiez sîn muoter,
diu was ain frowe alse guote
von constantîni geslähte,
sô niht pezzers sîn nemahte.
diu frowe aines nahtes an dem pette gelach,
ain swæren troum si gesach:
wie si uber daz mere solte varn,
daz scef nemahte niemen bewarn,
wie iz an den grunt sunke,
wie ir sun retrunke,
wie si ûz kôme,
wie si ain per næme,
wie er si truoge ze walde în.
des wart beswæret diu kunigîn.
diu frowe dem sun an lac
baidiu naht unde tac,
er sante si ze rôme
zuo den poten frône.
ungerne erz tete,
ze jungest gewert er si der bete.
er huop sich mit michelen flîze
in rômiskiu rîche,
diu muoter vuor almite.
si hête tugentlîche site,
si vuorte michelen scaz.
daz tet diu frowe umbe daz,
daz diu ir gebe mære
gestilte rômære
unt si die alten sculde
versuonte alle mit golde.
elliu rômiskiu craft
enphiengen wol die hêrscaft
mit michelen êren,
sunderlîche die muoter herênen.
dô hiez der chunich mære
phellel unde môre,
scuzzelen unt nepfe,
die guldînen copfe,
vil wâhe regraben,
alle dar vur tragen;
dô gebet er sînen mannen.
dô jâhen si im alle,
daz si nie gesæhen
gebe alsô mære,
unt si wæren im ungeswichen
ze allen sînen sachen.
herênâ diu muoter
diu gebet in dô bisunder:
pouge vil rôte,
phellel vil braite,
di wîle in der kamere iht waz.
die vursten hêten si al deste baz.
alse di kamere wurden lære,
dô uobten rômære
ir alte gewonhait:
si sprâchen, di grôzen herzelait
diu ir vorderen hêten getân,
iz solt in pillîche an daz leben gân.
do gevuoct ez der tievel drâte,
daz im ûz dem senâte
ain vurste wart erslagen.
die friunt begunden ez clagen
dem kaiser constantîô.
die sculdigen vordert er dô.
si newolten niht vur komen;
daz wart dem kaiser zorn,
sîn æht er uber si gebôt:
zwêne wurden ir gehoubetôt.
die friunt trungen ûf daz palas,
dâ diu muoter bî im was.
da nemahte niemen niht wider getuon:
si nâmen di muoter mit dem sun,
si viengen si bî dem hâre,
si vuorten si baide zewâre
vur die burch an daz velt,
vil michel wart der ir gelpf;
diu ougen si in ûz prâchen,
ir zorn si harte râchen,
die nasen si in baiden ab sniten:
dâ scanten si si mite.
von dannen wart rômisc rîche
gesceiden von den criechen,
daz si niemer mêre
gevorderten daz gerihte noch die êre.
daz rîche stuont dô lære.
ûf sante pêters altâre
sazten si die chrône.
die hêrren von rôme
kômen alle zesamene,
si swuoren vor der menige,
daz si von ir chunne
niemer mêr chunich gewunnen,
noch rihtære noch hêrren.
si nemahten ir triwe noch ir êre
an in niht wol bewarn.
si wolten kunige haben
ûz anderen rîchen,
die von in mahten entwîchen.
ain site was dannoch,
daz man die junchêrren zôch
mit michelen flîze
ûzer aller slahte rîche
in rômiscem hove.
swennez dar zuo kom,
daz im rômære swert gâben,
wie willich si im wâren!
frôlîche si si danne santen
wider zuo ir lanten.
von diu dienden in diu rîche
elliu vorhtlîche.
duo kom iz alsus,
daz von karlingen pippînus,
ain chunich rîche,
hête zwêne sune hêrlîche.
der ain hiez lêô:
ze rôme zôch man in dô,
sant pêters stuol er besaz;
karl dannoch dâ haime was.
aines nahtes, dô karl enslief,
ain stimme drîestunt zuo im rief:
< wol ûf, karl fliehe!
ze rôme var dû sciere!
dich vordert dîn pruoder lêô.>
vil sciere berait er sich dô,
nehaines sînes willen
nebrâht er niemen innen,
unz er den chunic bat urloubes:
er sprach, er wolte gesehen den bâbes,
er wolt ouch gerne gebeten
ze rôme in der houbetstete.
alse der junchêrre urloubes pat,
der vater ez im vil gerne gap,
den sun frumt er dane,
so iz aim rîchen chunige wol gezam,
mit der aller maister gebe.
der kint huop sich ze wege.
karl vuor dô mêre
durch die boten hêre,
denn er durch den bruoder tæte.
er was fruo unt spæte,
er minnete got stille;
des enliez er niemen werden innen.
vil dike er aine gestuont,
ze gote kêrt er allen sînen muot,
mit nazzen sînen ougen
flêget er got tougen,
daz in der tievel niene bekorte.
wie wol in got sît bewarte!
dô der hêrre ze rôme kom,
dô wart er wol enphangen
von alten unt von jungen,
als im des got wolte gunnen.
der bâbes lêô,
ain misse sang er dô
dem hailigen gaiste ze êren,
ze volleist dem hêrren.
da enphiench er den gotes lîchnâmen.
alle die dâ wâren
die lobeten mîn trehtîn,
si sprâchen, daz er von rehte solte sîn
voget unt rihtære;
er wære in liep unt gezæme.
karl netet der rede nehain war:
er was durch gebet komen dar,
des enirret in nehain unmuoze.
mit paren sînen vuozen
besuocht er die chirchen.
er flêgte got inneclîche,
er diget umbe di sêle.
des behielt er ouch alle werltlîch êre.
alsô wonet er vier wochen,
daz ez in niemen mahte an gesprechen.
sîn pruoder, der bâbes lêô,
viel im ze vuozen dô
unt elliu diu menige.
dô manet er got von himele,
ob er dar zuo niht frum newâre,
daz er dar niemer an kôme.
do enphiench er diu rêgâlîâ.
ûf sazten si im sâ
ain vil tiurlîche crône.
dô froweten sich ze rôme
alle die dâ wâren.
si sprâchen alle< âmen.>
der chunic an da gerihte saz.
der bâbes claget im daz,
daz zehende unt wideme
wæren hin verlihene
von sînen vorvarn,
dannen er di sêle solte bewarn,
sîn pfruonde wære im genomen.
daz wart sumelîchen fursten zorn.
karl dô hêrlîche sprach:
< ich wæn, ez ie in der werlte gescach,
da einer durch got gæbe,
daz daz der ander næme,
daz wære ain offen roup.
nehainem laien netouc
daz ûf diu gotes hûs ist gegeben,
daz er iemer geturre der von genemen;
dâ diu gotes hûs sint mit gestiftet,
gotes dienest von gerihtet,
swer im des iht næme,
der wære gote widerzæme
unt newære niht guot cristen.
die clage muozen wir nû fristen,
want ich iz niht wol gerihten nemach.
geleb ich aver den tach,
daz ich iz wol mac getuon,
sô vordere mirz sante pêter zuo,
ob ich iu niene rihte gerne.>
dô scieden sich die hêrren
mit michelm nîde.
karl newolte dâ niht langer belîben.
karl kêrte dô ze den riflanden.
rômære vil wol rekanten,
daz er reht rihtære was.
die tumpen versmâhten daz,
daz si in ie gelobeten;
vil manige daz clageten.
in dem munster sancte pêters
viengen si den bâbes:
diu ougen si im ûz prâchen -
si newesten waz si an im râchen -,
si santen in alsô blinden
nâch dem chunige zu den riflanden.
do newas des nehain rât:
der bâbes huop sich an die vart,
als im gescehen was.
ûf ainen esel er gesaz,
sîner kappelâne nam er zwêne:
er newolte heres niemêre,
wan zwêne knehte,
die im den wec rihten;
die huoten sîn ûf dem esele.
dô vuor der bâbes edele
ingegen den riflanden.
do nemaht er sîne scande
laider niht langer verheln.
vil dike gebrast im under wegen.
der bâbes kom zu ingelnhaim
mit sînen kappelânen zwain,
er rait in des kuniges hof.
niemen newesse dannoch,
waz im gescehen was.
ûf dem esele vil stille er saz,
er hiez ain sîn kappelân
tougenlîche zu dem chunige gân,
er sprach:< nû scône dû dîner worte,
gâhe niht ze harte!
sage dem chunige hêre,
in spræche ain armer pilgrîm gerne.>
dannen gie der êwarte.
er wainte alsô harte,
daz im daz pluot uber den part ran.
als in der chunich sach zuo gân,
er sprah ze ainem sînem man:
< disem pilgrîme ist laide gescehen,
wir suln im rihten, ob wir megen.
sîn dinch im nôtlîchen stât;
ich wâne, in ettewer beroubet hât.>
nider cniet dô der êwart,
vil kûme gesprach er daz wort:
< wol dû, chunich rîche!
nû sprich dû tougenlîche
ainen dînen kappelân:
der wil dir sîne nôt clagen,
im ist harte missegangen.>
der chunich entwalte niht langer.
er volget dem êwarten,
er gâhete uber hof harte;
jâ hiez der chunich rîche
die liute von im entwîchen.
er sprach:< vil guot pilgrîm,
welt hie mit mir sîn,
ich behalt iuch vil gerne.
saget mir, ob iu iht werre
des ich iu mege gebuozen.
wan ruochet ir zerbaizen?>
dô wolte der bâbes hêre
ingegen dem chunige sich kêren.
daz houbet stuont im twerhes,
daz gesiune was scelhez.
er sprach:< daz mir dîn got gunne!
des gert mîn zunge.
ouch ist iz enporlanch,
daz ich dir ze rôme ain misse sanch.
want ich dannoch wol gesach.>
an dem worte daz er sprach
so rechant in der chunich hêre.
er rechom sô sêre,
daz er nehôrte noch ensach.
er neweste selbe, waz im gescach:
der lîp was im geswichen,
daz wort nemaht er nie gesprechen,
des âtmen im zeran.
dar zuo sprungen sîne man,
si gehabeten ir hêrren,
daz er niht kom zu der erde.
dô sich der kaiser rehalte,
der bâbes im dô clagete.
er sprach:< ze dînen genâden bin ich komen,
diu ougen hân ich durch dich verlorn,
daz ist dir ze laster getân.
pruoder, dû solt dich vil wol gehaben.
newaine niht mêre!
loben wir unseren hêrren
aller sîner genâden.>
dâ wart der aller maiste jâmer
dannen ir ie hôrtet gesagen,
da nemahte niemen wainen verhaben.
der kaiser in selbe abe huop,
uber hof er in truoch
in sîne haimelîche kamere.
dâ sâzen si zesamene.
die liute hiez er ûz gên,
er sprach:< bruoder, wie ist iz iu gescehen?
iwer clage wil ich gerne hôren.
dar nâch wil ich mîn gerihte danne kêren.>
der bâbes lêô
antwurte dem chunige dô:
< bruoder, dô dû von rôme sciede,
dar nâch vil sciere
kômen rômære des inain,
daz si uber mich frumten daz main:
in dem munster si mich viengen,
an mir si begiengen
ain vil michel unpilde.
die râche suoch ich hin ze himele.
bruoder, wir suln iz gedulteclîche tragen,
du nesolt ir nehainem niemer dar umbe werden ze scaden.>
dô sprah der chunich hêre:
< daz newære nehain gotes êre,
daz man die mordære sparte:
hai wie sêr ez der christenhaite scadete!
ich haize rihtære unt voget:
durch daz pin ich gelobet,
daz ich rihte der diete.
weset ir als iu got gebiete!
mit dem swerte sol ich di christenhait bescirmen.
si muozen iuh vil sêre arnen:
ich geriche iwer ougen,
oder ich wil mich des swertes gelouben.>
dô sant er boten sîne
ze dem chunige pippîne,
er hiez im sîne nôt clagen
unt hiez im dar zuo sagen
den vursten von kerlingen,
ob si got wolten minnen,
si kômen im sciere.
dô lebete manne niemen,
si nespræchen alle bî ainem munde:
< wê der wîl unt der stunde
daz rôme ie wart erhaben!>
vil michel wart ir jâmer unt ir clage.
die boten îlten flîzeclîche
von rîche ze rîche,
von hêrren ze manne;
vil willich wâren si im alle.
bûliute unt koufman
di nemahte niemen ûf gehaben,
si liezen alle ir habe,
si huoben sich ze wege.
jâ huop sich in der cristenhait
michel jâmer unde lait
von volke ze volke.
si sigen zuo sam diu wolken
uber monte jôb:
hai wie daz her dar uber zôch
durch triental!
der scar nehât daz buoch nehain zal.
daz was diu aller maiste hervart
diu ie ze rôme gefrumet wart.
duo die hêrren kômen,
daz si sâhen ze rôme,
ûf mendelberge.
dâ bet im der chunich werde
drî tage unt drî naht.
daz was den vursten ungemach.
die hêrren giengen ze dem chunige,
si sprâchen, iz gezæme sîner hêrscefte ubele,
daz si sô nâhen komen wæren
unt ir lait an sæhen.
dô antwurte in der chunich hêre:
< wir muozen ê got flêgen,
wir muozen daz urloup dâ ze im gewinnen:
sô megen wir denne samfte ringen.
ouch mangel ich aines man,
den ich ze nôte sol hân,
er gezimt wol dem rîche.
got sende mir in genædeclîche!>
aines morgenes fruo
diu gotes stimme sprach im zuo:
< got von himele
gebiutet dir chunige:
niht langer dû nebît,
hin ze rôme dû rît.
diu urtaile ist vor gote getân,
diu râche sol uber si regân.>
do geraite man des chuniges van,
er hiez uber al daz her sagen:
swenne si gereht wâren,
daz si des vanen war nâmen
unt der scar huoten.
mit erbolgem muote
daz volc uber den berch saich.
gêrolt im engegen rait.
als in der chunic an sach,
vil hêrlîch er sprach:
< jâ baite ich dîn vil lange,
liebest aller manne.>
den helmhuot er ûf ructe,
vil holtlîche er in kuste.
dâ wundert alle di hêrren,
wer der ainscilte wære,
daz der chunich des geruochte,
daz er in sô wol gruozte:
daz was der chuone gêrolt,
dem volget allez swæbischez volc.
dar nâch begunden sîgen
grôzer scar drîe,
die wâren alsô wunnesam,
sô iz dem rîche wol gezam.
si dienten gêrolde dar,
si wâren alsô herlîche gar.
do verlêch der chunic karle
gêrolde dem helde,
daz die swâbe von rehte
iemer suln vor vehten
durch des rîches nôt.
daz verdiende gêrolt der helt guot.
owî welch her daz was
daz rôme unt lâterân besaz
siben tage unt siben naht,
daz in dâ niemen mit vaht!
an dem ahtoden tage -
zewâre ich iu daz sage -
diu burgetor hiezen sie ûf sliezen,
den chunich si dar în liezen
mit sô getânem gedinge:
swer sîn unsculde mahte bringen,
daz erz selbe nie tæte
noch enfrumete noch enriete,
er wære in des chuniges hulden, -
unt rihte aver uber di sculdigen
nâch rehter urtaile.
des gevolgeten di vursten algemaine.
alse der kaiser an daz gerihte gesaz
unt man den brief gelas,
dô man die sculdigen nante,
die man dar ûz erkante,
dô man si vur vorderôte,
si lougenôten alle genôte.
der chunich hiez si ir undankes
gihtigen mit kampfe.
dô sprâchen romære,
daz iz ir reht niene wære,
si getwunges kaiser ê nie nehain;
si solten rihten mit ir vingeren zwain.
der chunich karl dô sprach:
< ich wæne, ie dehain unpilde sô grôzez gescach.
nu neweset niht ze gæhe:
ich wæne, si mîn bruoder selbe sæhe.>
iedannoch buten genuoge
ir aide in dem tuome.
dô sprach der chunich hêre:
< von iwerem rehte netrîbe ich iuh niht mêre.
ich waiz aver hie ain kint:
wol rekenne ich sîniu dinch,
pancrâtîus ist er gehaizen.
welt ir daz gerihte dâ laisten,
unt verdolt er daz,
ich geloube iu aldeste baz.>
duo rômære di rede erhôrten,
vil harte si inz ervorhten.
dô si chômen an die stat
dâ sancte pancrâtîus bestiftet wart,
unt si die vinger ûf solten heben,
daz si allezan solten sweren,
unde ainem gebrast,
do gezwîvelt allez daz dâ was.
si wichen zerucke,
si fluhen wider uber di brucke,
jâ kêrten ir genuoge
zu sante pêters tuome.
karl dô niene bait,
mit zorn er in nâch rait,
drî tage si si sluogen,
drî tage si si ûz truogen,
den esterich si spuolten,
den bâbes si mit gewalt dar în vuorten.
karl viel vur sancte pêters reste,
dô diget er hin ze criste,
er sprach:< hêrre got von himele,
zwiu toht ih dir ze chunige,
duo dû des verhanctes,
daz man mich gescante?
doch ich sî ain suntære,
joch riht ich gerne, sô iz dir gezæme.
rômære lobeten ainen bâbes,
dem gundes dû dînes gewaldes,
daz er zelôste unt enbunde
die liute von ir sunden.
nû waz mag ich nû mêre?
ich mane dich dîner marter hêre,
dîner urstende frône,
daz diu ubel diet von rôme
dîner tougen ettewaz erkenne.
sô wizzen si vur wâr denne,
daz dû ain wârer got pist.
des verlîch dû mir, hailiger crist!>
karl der chunich hêre
viel anderstunt zu der erde,
er sprach:< wol dû, herre sancte pêter,
dû bist ain gotes trût vil hêr,
ain wahtær der cristenhait:
nu gedenke, hêrre, an mîn arbait!
dû bist ain ladære des himelrîches,
nû scowe an dînen bâbes:
den liez ich dir gesunden,
plinden hân ich in vunden.
unt nemachest dû den plinden
hiute niht gesunden,
dîn hûs ich dir zestôre,
dînen widemen ich dir zevuore;
ich lâze dir in alsô blinden
unt vare hin wider ze den riflanden.>
vil sciere garte sich dô
der edel bâbes lêô.
als er die bîhte vole sprach,
ain himelisk lieht er gesach
mit baiden sînen ougen.
vil michel sint diu gotes tougen.
der bâbes kêrte sich widere,
er sprach zuo der menige:
< nû mîn vil lieben kint,
diu wîten gesament sint,
nu gehabet iuch frôlîche:
iu nâhet daz gotes rîche.
got hât iuch erhôret,
sîn antluzze gekêret
durch iwer hailigez gebet.
nû ist hie zestet,
daz ir offenlîche wol meget jehen,
daz ain grôz zaichen ist gescehen.
got hât iu eroffenet sîniu tougen.
ich gesihe mit baiden ougen
so ich in der werlte ie baz gesach.>
als er daz wort volle sprach,
der chunich viel in crûcestal,
sam tet daz volc uber al.
omnis clerus
sungen< te deum laudamus.>
der bâbes wîht in dô ze kaiser.
allen sînen miteraisen
sprach er dô antlâz.
owî welch froude dô ze rôme was!
daz volc frowete sich allez dô,
sie sungen< gloria in excelsis deo.>
karl sazte dô die pfahte,
der engel si im vor tihte,
die wâren rede von gote.
des half im der himeliske bote
vil dike tougenlîche.
der kaiser alsô rîche
verliez uns manegiu reht guot,
diu im diu gotes deumuot
vor wîssagete,
want er diu rîche habete
mit michelen êren.
jâ swuoren im alle di hêrren,
die der lande wielten,
daz si die pfaht behielten
mit triwen als ir lîp,
daz er durch kint noch durch wîp
bescirmte daz unreht.
von dem tage behielt sich iegelîch guot cneht:
er vorhte, ob man in wante,
scunte oder scante,
daz er sîn wære verlorn,
iemer mêr ze allen êren verkorn.
duo rihte der kaiser ze aller êrist
daz in dô dûhte aller hêrist:
umbe di biscove unt umbe di êwarten.
jâ was vergezzen harte
der pfahte constantînî.
dô rihte er dâ bî
umbe zehenden unt umbe widemen.
do behert er aver widere
diu sacrifîcîâ.
dô riht er aver sâ
umbe der bûliute gewæte.
daz machte der bâbes dô stæte.
nû wil ich iu sagen umbe den bûman,
waz er nâch der pfaht solte an tragen:
iz sî swarz oder grâ,
niht anders reloubet er dâ;
gêren dâ enneben,
daz gezimet sînem leben;
sînen rinderînen scuoch,
dâ mit ist des genuoch;
siben elne ze hemede unt ze bruoch,
rupfîn tuoch.
ist der gêre hinden oder vor,
sô hât er sîn êwerch verlorn.
sehs tage bî dem pfluoge
unt ander arbait genuoge,
an dem sunnentage sol er ze kirchen gân,
den gart in der hant tragen.
wirt daz swert dâ zim vunden,
man sol in vuoren gebunden
zuo dem kirhzûne:
dâ habe man den gebûren
unt slahe im hût unt hâr abe.
ob er aver vîentscaft trage,
sô wer sich mit der gabelen.
daz reht sazt in der chunich karle.
karl der pippînes sun,
der sæligen perhtun,
der gwan den namen scône,
daz er der êrste kaiser wart ze rôme
von diutisken landen.
rômâre in wol rekanten:
von dem tage iemer mêre
sô wuohsen karle sîn êre,
want er mit sînem swerte uberwant,
daz er rômære betwanch,
daz si gote wurden undertân.
vil manige sêle er dem tievel benam.
duo er ze rôme gevestente sîne pfahte
unt er elliu reht betrahte
umbe aigen unt umbe lêhen,
umbe man unt umbe hêrren,
dô kêrt er ze appûlîâ.
ain vurste was dâ,
gehaizen was er adelhart,
ain gotes widerwart.
durch des rîches nôt
der vurste wart gehoubetôt,
die sîne wurden gevangen.
der kaiser kêrte dannen.
ain stat ist dâ,
gehaizen sosinnîâ,
der vurste hiez dêsidêrîus;
der berihte elliu sîniu hûs
wider dem rîche werhaft.
do getwanc in des kaisers craft,
daz er muose dingen
mit sîner tohter minnen.
diu frowe hiez âvâ,
die frowen nam er dâ,
er vuorte si ze dem rîne;
des froweten sich die sîne.
dô die westvâlen
ir lant im ergâben,
die friesen sazten sich dô harte widere:
ir ubermuot gelach dâ nidere.
die sahsen newolten sîn niht enpfâhen:
vursten di dô dâ wâren
die uobten ir alten site,
dem kaiser vâhten si mite.
der kaiser wart sigelôs.
witekint des niene genôz:
gêrolt ain helt guot,
mit listen er in sît sluoc.
die sahsen sazten sich dô harte widere:
sine wolten dem chunige
nie werden undertân.
der kaiser besante sîne man,
die vursten in dem rîche;
si kômen im harte willeclîche,
manic vermezzen man.
die sahsen wurden reslagen.
gêrolt dâ vor vaht;
die vursten ze sahsen verlurn alle ir craft.
ain bistuom stift er ze breme.
sante willibolt bekêrte dô die tene
mit sîner suozen lêre.
dannen vuor der kaiser hêre:
er kêrte in yspânîam,
daz liut brâht er gote gehôrsam.
dô vuor er ze navarren,
die wolten in gerne irren.
zewâre ich iu daz sage:
si vâhten zwêne lange tage,
der kaiser behabte di walstat,
daz liut wart harte scadehaft.
do besaz aver der kaiser karl
aine burch, haizet arl.
dâ saz er vur wâr
mêr denne siben jâr,
si habeten in unwerde.
daz wazzer under der erde
den wîn dar în truoch,
si habeten ebene genuoch.
daz undervuor karl mit michelen listen.
alse si di burch niht langer nemahten gefristen,
si wurfen ûf diu burgetor,
si vâhten dâ vor
mit michelem grimme.
si nebuten nehainer slahte gedinge.
ir wart in iewederem taile so vil reslagen,
deiz niemen dem anderen mac gesagen,
wie vil der wâren
die an dem wal tôt lâgen,
der cristen joch der haiden.
die tôten nemahte niemen gescaiden,
unz ez der kaiser mit got uberwant.
die cristen er dô sunterlîchen vant
in wol gezierten sarken begraben.
daz mac man iemer wol ze mære sagen,
dannen sciet der gotes dienestman,
dô er daz liut unserem hêrren gewan,
ze ainer burch haizet gerundo,
die twang er mit hunger,
unze si im die burch ergâben,
sich touften alle die dâ wâren.
der kaiser unt sîne man
die kêrten in galâtîam.
der chunic von den haiden
der tet in vil ze laide.
die cristen wurden alle reslagen,
karl vil kûme dannen entran.
hiute ist der stain naz
dâ karl ûfe saz,
vil haize wainende
claget er sîne sunde,
er sprach:< wol dû got hêre!
nu genâde mir an der armen sêle!
den lîp scaide von der werlte,
daz mîn daz liut iht engelte.
ja newird ich niemer mêre frô.>
der engel getrôst in dô,
er sprach:< karl got liebe,
dîn froude kumt dir sciere.
haiz die boten îlen
nâch magetlîchen wîben -
di gehîten lâ dâ haime -:
got wil sîne tugent dar an rescainen.
wil dû got vurhten unt minnen,
die megede suln dir dîn êre wider gewinnen.>
die boten îlten dô mit flîze
allenthalben in diu rîche,
si samenten die mägede
unt brâhten si zesamene
ad portam cêsaris,
dâ baite ir der kaiser gewis.
duo kom ze der samenunge
manich maget junge:
fiunfzech tûsent unde driu -
zewâre sagen ich iz iu -
unt sehs unt sehszech mêre.
der kaiser lobete unsern hêrren.
ainez haizet karles tal,
dar chômen di mägede uber al,
ze wîge si sich garten,
mänlîche si sich scarten.
dâ wolte der kaiser scowen
manig edele juncfrowen.
der haiden wartman
michel wunder nam,
wer daz volc wære;
iz dûhte si harte seltsæne.
si îlten hin widere,
si sprâchen ze dem chunige:
< hêrre, hân wir di alten reslagen,
wir megen dir aver vur wâr sagen:
die jungen sint her nâch komen.
ich wæne, si wellen rechen ir zorn.
si sint grôz umbe di bruste;
hêrre, dich endarf niemer gelusten,
daz dû mit in vehtes.
si sint vil guote cnehte:
ir hâr ist in lanch,
vil scône ist ir ganch,
iz ist ain vermezzen volc.
unser vehten daz entouc:
swaz in disem ertpodeme
mac komen zesamene,
di nedurfen si niemer bestân.
ir gebærde sint harte fraissam.>
dem chunige rieten dô die wîsen:
dem kaiser gab er sîne gîsel.
der chunich sich dô toufte:
wie wol er an got geloupte
unt elliu sîniu diet!
im wart diu cristenhait liep.
alse tet in got sigehaft
âne stich unt âne slach.
wol rechanten dô die mägede daz,
da got von himele mit in was.
karl unt sîne helede
kêrten wider ze den seleden
haim in ir rîche.
die mägede êrlîche
kômen an aine wise gruone.
helede hermuode,
ir scephte si ûf stachten,
in crûcestal si sich strachten,
si lobeten got der guote
dier zu in getân hête.
si woneten dâ uber naht.
ain michel zaichen dâ gescach:
die scephte begunden gruonen,
louben unde bluogien;
durch daz haizet er der sceftewalt,
alse man hiute sehen mach.
karl der rîche
der zimperte dâ aine kirchen
guot unde veste,
ze lobe dem hailigen criste,
in êre sante marien
unt allen gotes mägeden,
ze trôste der cristenhait.
durch die kûsce unt durch die rainechait,
daz iz der megede sigenunft was,
sô haizet iz< domini sanctitas.>
karl hête ain sunde getân.
er sprach, nehaim werltlîchem man
wolt er si niemer gesagen an der erde,
er wolt ê dar inne resterben.
diu burde dûht in grôz unt lanc.
diu vorht in ze jungest dar zuo twanc,
dô er hôrte sagen,
sanct egîdîus wâre ain hailiger man -
der was bî sînen zîten -,
dem tet er sîne bîhte.
do der kaiser aldaz gesagete
daz er anders gefrumet habete,
er sprach:< egîdî, guot man,
ienoch habe ich aine sunde getân,
diu ist verholn lange -
mit angesten ist mîn herze bevangen -,
di nemac ich dir niemer geoffen.
nû rât mir ze mînen sachen.>
sancte egîdîus kom in grôze sorgen,
er gefrist ez unz an den anderen morgen.
iedoch trôst er in wol ze gote.
dô bat der frône gotes pote
den kaiser dâ twellen.
die lieben hergesellen
woneten dâ baide uber naht,
ir neweder slâfes nepflac.
sâ an dem anderen morgen fruo
der kaiser bat duo
den wâren gotes holden,
daz er im vertigen wolte
mit dem frônen ambehte:
getweln er langer dâ nemähte.
sanct egîdîus der guote
bat got mit herzen unt mit muote,
er reoffente im disiu tougen:
swer gote wil getrûwen,
er genâdet ouch im gewisse.
als er verente di misse
unt er den segen sprach,
ain brief er gesach
gescriben âne mennisken hant:
von himel was er her nidere gesant.
er zeict in dem chunige,
er sprach:< niemen tuot in der werlte sô ubele,
wirt er gote gehôrsam,
daz himelrîche ist im ûf getân.>
der kaiser als er den brief las,
dô vant er gescriben daz:
< dû hâst gotes hulde.
swer iemer sîne sculde
inneclîchen geriwet
unt der gote dar zuo getrûwet,
di gevodert im got niemer mêre.>
daz erwarf sante egîdîus der hailige hêrre.
solten wir sîniu wunder elliu sagen,
sô muosen wir die wîle haben:
des zîtes ist nû niet.
karl hât ouch enderiu liet.
karl was ain wârer gotes wîgant,
die haiden er ze der cristenhaite getwanc.
karl was chuone,
karl was scône,
karl was genædic,
karl was sælic,
karl was teumuote,
karl was stæte,
unt hête iedoch die guote.
karl was lobelîch,
karl was vorhtlîch,
karlen lobete man pillîche
in rômiscen rîchen
vor allen werltkunigen:
er habete di aller maisten tugende.
daz buoch saget vur wâr:
daz rîche hêt er sehs unt vierzec jâr
unt niun mânode mêre
da ze âche begruob man den hêrren.
do der mære kaiser versciet,
ain guoten erben er verliez,
gehaizen was er ludewîch.
duo was gehîenes zît.
die vursten in dô lobeten
ze hêrren unt ze vogete,
den cristen ze ainem rihtære.
si sprâchen, daz er genuoch wîse wære.
alse ludewîch daz rîche besaz,
den vursten hiez er sagen daz,
daz si die junchêrren
die pfaht hiezen lêren
nâch rômiscem rehte.
dô sprâchen di guoten cnehte,
wie willec si im wâren.
dô hiez der chunic mâre
den vursten allen sagen,
er wolte ze megenze sînen êrsten hof hân.
dô samenten sich in den zîten
die vursten alsô wîten,
der hof wart alsô grôzlîch.
zwêne gebruoder vermâzen sich,
si newolten den chunich niemer gesehen,
noch sîn ze vogete noch ze rihtâre gehen.
nû saget daz buoch vur wâr:
der aine der hiez gêrmâr,
der ander hiez guotwin.
der vursten hulfen vil in:
dem chunige si geswichen,
daz rîche si ane griffen.
do gedâhte der chunich ludewîch,
daz bî sînes vater zît
niemen den andern sluoch.
er gewan ainen grimmigen muot:
durch die micheln nôt
sîn æhte er uber si gebôt.
daz enstuont niht lange,
unz si ze oppenhaim wurden gevangen.
ain hof gelobet wart
hin wider ze megenze in die stat.
der chunich rihte nâch der pfahte;
der hêrren wurden ahte:
mit urtaile algemaine
der biscove unt der laien
hiez er si houbeten.
die vursten in daz ervorhten.
mit râte alsô wîslîchem
rihte der chunic daz rîche.
er gebôt ainen gotes fride:
nâch dem scâchroube retailte man die wide,
nâch dem morde daz rat -
hai welch fride dô wart! -
dem roubâre den galgen,
dem diebe an diu ougen,
dem fridebræchel an die hant,
den hals umbe den brant.
der fride wuohs dô in dem rîche.
der cunich rihte gewalteclîche,
alse der vater dâ vor.
ganz bestuonden diu urbor,
unberoubet unt unverbrant,
daz kint nâch sînem vater vant
daz erbe alsô lussam.
vil wol bestatte er sîne man,
di gezâmen in des kuniges scar.
mit êren brâht er daz swert dar,
kom er in daz volcwîc.
dem hêrren gefrist er den lîp.
der man starp oder genas,
daz lêhen des sunes was
âne golt unt âne gimme
unt âne scazzes gewinne.
bî dem kunige ludewîge
nedorfte niemen des gezwîvelen:
swer wider dem gerihte iht getete,
man rach ez sâ ze stete,
alse daz reht was;
si warneten sich aldeste paz.
duo was triwe unt êre
inzwisken man unt hêrren,
dô was lust unde zuht,
dô was wunne unt genuht,
dô versmâhte niemen daz,
swaz in an geerbet was,
vil wol sich männeclîch begie
mit diu im sîn vater lie.
bî dem chunige ludewîge -
saget daz buoch âne zwîvel -
wâren vursten di hêrren
getriwe unt gewære.
si rihten wol diu rîche
unt redeten wærlîche:
swa si iemen gehiezen,
owî wie wâr si daz liezen
daz maistert allez der cunich mære.
do getorsten lugenære
ze hove niht tringen,
ze haim tegedinge
knien vur die hêrren,
nehaine bôshait gemêren.
dô rieten die der tohten,
die bôsen die nemahten,
dô hiez man sprechen den man
der wol ze den êren gezam
mit alter der tugende,
oder der edel was in der jugende,
êre, tugent alten,
die jungen di zuht behalten.
dâ mit wâren die zwêne man
ze hove liep unt lobesam.
bî des chuniges ludewîges zîten
frowete sich diu cristenhait wîten.
jâ flîzte sich der hêrre,
mit welhen êren
er sich vur næme,
so iz ouch gote wol gezæme.
kint der vursten slaht
hiez er lêren die pfaht
hêre unde rîche,
ræte alsô wîslîche.
von diu gedâht er ouch an daz,
daz er von adele geborn was,
er verkôs der armen miete,
er rihte wol der diete,
als ez diu pfaht gebôt.
kom der rîche aver in nôt,
dem kund er selbe wol gerâten.
dô hiez man ze sîner kemenâten
die aller wîsisten gân.
dô muosen dâ vor bestân
die smâhe gebornen:
daz wâren die verkornen.
ludewîch rihte daz rîche
vil harte wîslîche:
wider ubel was er genædich,
den guoten was er stætich,
gotes dienest was im liep,
geminnet was er von der diet.
die armen liebet er durch got,
von dem gerihte genam er nie silber noch golt.
daz rîche hêt er vur wâr
siben unt trîzech jâr
unt zwelfe tage mêre.
in der besten tugende versciet der hêrre.
alse ludewîch von der werlte versciet,
ainen tiurlîchen sun er liez,
liuther was er gehaizen.
die vursten newolten daz niht lâzen,
si nebehielten ir êre,
si rekurn in ze hêrren.
liuther was ain helt guot,
ain hof gebôt er ze regenesburch.
ain herzoge was dô ze baieren,
der wolte des hoves gerne waigeren,
er sprach, iz wære sîn gerihte
zwiu im daz swert denne tohte?
der herzoge graif ze were,
er samente ain grôz here;
die baier im alle gehiezen,
daz si in niemer verliezen,
unt swelhe im entrunnen,
daz die niemer mêr gewunnen
in baieriscer erde
neweder aigen noch lêhen.
der chunich liuther unt die sîne
die wâren âne zwîvel,
daz im in dem rîche iht wider wâre.
nû hôrt seltsæniu mâre:
als er ze baieren kom in daz lant,
der herzoge sînen van ane bant -
den vuorte der marcgrâve herman.
dem chunige wurden reslagen
sîne tiurlîche man.
der chunich sciet ân sik tan.
der chunich hiez die boten rîten,
er besande sîch dô wîten:
von dem rîne unz an den roten
sô vlugen boten uber boten.
burgendêre unt swâbe
die huoben di ungenâde.
dem herzogen rieten di wizzigen,
er nemahte dem rîche niht gesizzen
dô muos er rûmen daz lant.
die geste huoben den brant.
der chunich mit michelre craft
rait ze regenesburch in die stat.
dâ besceint er sîne craft:
die baier wurden scadehaft,
wîkhûs unde turne
zevuorten si dar inne.
mit urtaile
der baier algemaine
der margrâve herman wart erslagen.
er hiez verwerfen die burgraben.
dannen sciet der chunich liuther,
er nam zu im ain michel her,
âgest er besaz,
dâ der herzoge ûfe was.
der herzoge dar abe entran,
die sîne wurden gevangen unt erslagen.
der herzoge rûmte daz rîche,
dô vuor er ze den criechen.
liuther unt die sîne
kêrten zuo dem rîne.
der baier lant
nam der chunich in sîne gewalt.
daz dienet im vur wâr
mêr denne fiunf jâr.
der herzoge nemahte niht gedingen,
in getorste niemen vur bringen;
der herzoge otto begunde siechen,
alsô belach er ze den criechen.
der chunich liuther gewan dô sciere
edelre sune viere:
der ain hiez ludewîch,
daz rîche besaz er sît;
der ander hiez liuther,
der wart ain helt chuone unt snel;
der dritte hiez karle:
nû wâre iu lanc ze sagene,
wie dike si gestriten under in;
der vierde hiez pippîn.
daz rîche hête liuther vur wâr
rehte sibenzehen jâr,
dô munechete sich der hêrre,
gote antwurt er lîp unt sêle.
daz rîche besaz dô ludewîc.
dô huop sich michel strît:
karl unde pippîn
die gebiegen under in,
friunt unde mâge.
owî wie vil der tôt lâgen!
man unde dienestman
die wurden aller maist dâ reslagen.
iz nemahte niemen gefriden noch gescaiden.
die vursten algemaine
redeten mit dem chunige,
iz gezæme dem rîche ubele,
daz er des verhancte,
daz man diu rîche brante.
durch die grôzen nôt
ze wormez er ain hof gebôt,
als er an daz gerihte gesaz -
daz buoch kundet uns daz -,
dô kômen zaichen von himele,
daz dem rîchen kunige
geswichen alle sîne man.
wormeze diu stat verbran
von ainer donrestrâle.
ouch sage ich iu zewâre:
si sâhen vil dike
die grôzen himelblike,
die unmâzen donreslege.
der chunich lait sô grôz ege,
daz er dannen muose entrinnen.
si scieden sich mit unminnen.
dô huop sich in dem zît
michel urliuge unt strît,
hunger unde bîsez.
daz liut scultigete des
den chunich ludewîgen.
si sprâchen, iz wâren sculte sîne,
iz wâre von sînen sculden komen.
biscove unt herzogen
ladeten den chunich ze rôme.
dar vuor der hêrre scône.
die vursten clageten dô
dem bâbes adrîânô
uber den chunich ludewîgen,
si sprâchen, iz wâren sculde sîne,
daz daz rîche wâre zevuoret,
diu cristenhait zestôret.
er newolte nehain gerihte haben,
si nemahten ez langer niht vertragen.
der bâbes adrîânus
der sciet den strît sus,
daz ludewîch wider rihte
alnâch karles pfahte
swaz ê versûmet wære:
die sedelhove mære,
urbor unde vorwerch,
alse bî karles wert,
bræhte wider zesamene
ûz des kuniges kamere.
da besuonden sich die hêrren,
mit michelen êren
gescieden si die strîte.
ze kaiser er in dô wîhte.
do nemaht des nehain rât sîn:
karl unde pippîn
muosen sich dô sceiden.
der chunich sante duo den einen
ze sînen alten mâgen,
dannen si alle geborn wâren,
den anderen ze burgentrîche.
die sluogen in dâ wârlîche.
ludewîc rihte daz rîche,
so iz den vursten wol mahte lîchen, -
daz saget das buoch vur wâr -
sehs unde drîzech jâr
unt drîer mânode mêre.
die vursten clageten in sêre.
alse ludewîch von der werlte versciet,
drî sune er verliez;
karlen den mæren,
ludewîgen den chuonen,
der dritte hiez karleman;
si wurden alle lobelîch unt hêrsam.
karl daz rîche besaz.
daz buoch kundet uns daz:
er nam aine frowen -
wir suln gote wol getrûwen,
daz ir sêle bî den rehten sî;
aller bôshaite was si frî.
diu frowe was lussam unt êrlîch,
mit manigen tugenden zierte si sich
nîdære in dem hove wâren:
dô si ir tugent ersâhen,
si gewunnen zu der chunigîn arcwân,
si sprâchen, si tæt ez durch unrehte man,
si begriffen si mit lugene.
iz ergienc in sît allen ubele.
aines morgenes vil fruo
der chunich gie ze mettîn duo,
im volget ain sîn dienestman,
sîne ræte wâren fraissam.
gehaizen was er sigerât,
er sprach:< hêrre, daz mîn frowe begât,
daz engezimet niht iweren êren.
nu getar ich reden niemêre.>
der chunich in dô an sach,
daz wort er trûreclîchen sprach:
< sage an balde -
daz dîn got walde! -
dû solt mir der wârhaite gehen:
habestû iender iht gesehen
wider des rîches êre,
daz enverswîch dû niht mêre.>
der alte sprach dô:
< hêrre, ja newirde ich niemer frô
des ich dâ resehen hân:
mîn frowe minnet ander man.
hêrre, werde ich an der luge revarn,
haiz mich an ain boum haben.>
der chunich îlte wider drâte
ze sîner kemenâten,
an daz pette er sich legete.
diu frowe zuo im redete,
si sprach:< hêrre, des pin ich ungewon:
wie birt ir sô sciere wider komen?
jâ bettet ir ê unz an den tac.>
er sluoch ainen michelen vûsteslac,
daz wort er dar nâch sprach:
< owê daz ich dich ie gesach!
sol ich mîn êre durch dich verlorn hân,
daz muoz dir an daz leben gân.>
diu frowe rewainde harte,
si sprach:< hêrre, nû scônet iwer worte!
gehaltet iwer êre!
ich vurhte vil sêre,
ich sî wider iuh belogen.
sî daz iender von mîn sculden komen,
sô lât mich den lîp verlorn hân.
vil gerne west ich den ursagen.>
karle dem rîchen
begunde diu rede lîchen,
sînem zorne er twanc.
jâ sprach er uber lanc:
< ist ez als ich vernomen hân,
sô hâst dû unrehte gevarn:
dû phlegest unrehter minnen.
waz tohtest dû dem rîche ze ainer chuniginne?>
< hân ich, hêrre>, sprach si,< daz getân,
sô sol ich den lîp von rehte verlorn hân.
des wil ich ze rehte dingen:
mit gote sol ich ez uberwinden.
ich getrûwe gote iemer deste baz:
wande susanna genas
vor bôsen lugenæren;
der gedenke ouch mîn armer suntæren.>
diu frowe sante sciere
nâch biscoven vieren,
di ir bîhte vernâmen
unt allezan mit ir wâren.
si bette unde vaste,
ir sunde si dô laste,
ir venie wâren manicvalt.
si enphalch sich in mînes trehtînes gewalt.
als ir tägedinch kom,
biscove unt herzogen
kômen alle zesamene
unt anders volkes ain michel menige.
diu chunigîn sich garte
ze ir grôzen arbaite.
die biscove unt die herzogen
wolten der gerne sîn underkomen.
dô sprach diu edel chunigîn:
< nu newelle selbe mîn trehtîn,
ob ich iemer mêr crône getrage,
daz man sô getâne mære von mir iht sage,
daz ich mail habe begangen.>
des jâmerte di vursten alle.
dar vur gie diu frowe
mit ûf erhaben ougen,
mit manigem guotem segene.
si slouf in ain hemede,
daz dar zuo gegerwet was.
man sanch unde las.
alle die dâ wâren
die wunscten ir umbe got genâden.
in allen vier enden,
ze den vuozen joch ze den handen,
daz hemede si dô zunten.
in ainer luzzelen stunden
daz hemede gar ab ir bran,
daz wahs an daz pflaster ran.
der frowen arges niene was.
si sprâchen alle< deo gracias.>
dô die biscove urloup nâmen,
der chunich hiez di lugenære vâhen;
si wurden alle an ainen galgen rehangen.
diu chunigîn sciet frôlîche dannen,
si geloupte sich des rîches,
si diente gote iemer mêr mit flîze.
karl nerihte ouch niemêre.
ainlef jâr was er hêrre.
ain vurste was in den zîten,
den lobete man wîten,
gehaizen was er arnolt.
die vursten wâren im willich unt holt -
der was karlemannes sun -,
si sprâchen, waz si baz mahten getuon?!
in dem aller êrsten jâre -
saget daz buoch zewâre:
ze wirzeburch was ain biscof
unt was dike in des chuniges hof;
ze sahsen er in dô sante,
ir ubele er wol rekante.
daz gotes wort er in vor sprach:
daz was dem liute ungemach.
der biscof hiez arn,
der wart ob dem alter reslagen,
als er den segen sprach.
hai wie tiure in der chunich sît rach!
der chunich twanc dô die nortman -
sam tet er ytâlîam -,
daz si rômischem rîche
dienten ienner mêr mit flîze.
bi des chuniges arnoldes zîten
der hunger huop sich wîten.
diu erde was sô harte besezzen:
diu liute wolten alle ainander ezzen.
die unger vuoren dô uber lant,
daz der chunich mit gote wol uberwant.
der hûne wart vil reslagen,
si muosen scentlîche wider varn.
der chunich vuor dô ze rôme.
der bâbes formôsus segende im die crône.
ja sprâchen rômære,
daz er guot rihtâre wære,
want er die hûne fluhte twanc;
des siges sageten im rômære danc.
der kaiser kêrte wider in diutisk lant,
ain vil bôse mære er dâ vant.
ze regenespurch was ein biscof -
sô stât ez gescriben noch -,
gehaizen was er emmeram;
daz liut er gote dâ gewan
mit michelre nôte.
der baier herzoge hiez dô diete:
der hête ain scône tohter,
di geviel in ain laster.
âne sculde unt âne reht
den marterte lampreht,
des herzogen parn.
des nam er sît grôzen scaden:
der kaiser arnolt in zestôrte,
sîn geslahte er im gar zevuorte.
also der kaiser arnolt vernam,
daz der guote sancte emmeram
ain wârer gotes holde was,
er minnet in ie baz unt baz.
ain munster er im worhte,
sô er baz nedorfte,
ze regensburch in der stat,
sîn erbe er dar zuo gap.
daz saget daz buoch vur wâr:
daz rîche hêt er zwelf jâr
unt viunfe mânode mêre.
ze regensburch begruoben si den hêrren.
also der chaiser arnolt versciet,
ainen sun er verliez,
gehaizen was er ludewîch.
swie sîn dannoch niene wære zît,
daz rîch er nâch dem vater besaz,
iedoch er ein wênigez chint was.
die unger hôrten sagen mâre,
daz der kaiser arnolt tôt wâre.
die unger versmâhten den jungen hêrren,
si huoben in dem rîche ainen michelen werren,
si chêrten in baierlant,
si stiften roub unde brant,
diu gotes hûs si zestôrten,
daz liut si hine vuorten.
der junge chunich ludewîch
der chom dem liute an der zît.
ain wazzer haizet enesin,
dâ wolten di unger uber sîn.
der junge chunich in dâ mit vaht:
dâ half im diu gotes craft,
daz er wol den sich genam;
der hûnen wurden aht tûsent erslagen.
ain vurste hiez chuonrât,
alsô dâ gescriben stât,
der hête ain bruoder, hiez ludewîch.
die gefrumten ensamt ain strît.
von den zwain hêrren
huob sih ze baieren michel werre.
chuonrât erslagen lach;
der chunich ludewîch in rach.
ain biscof hiez albreht,
doch tet man im daz gotes unreht:
durch aine luge er gevangen wart,
vur den chunich ludewîgen brâht,
mit urtaile wart er gehoubetôt,
âne sculte lac er dâ tôt.
in dem vierden jâre
die unger râchen sich zewâre.
ain wazzer haizet in,
dâ vâhten di baier mit in;
vil luzel der baier genas
des nuzze oder frume was.
unger die vil ubelen,
sahsen unde durenge
mit swerten si cholten,
wîp unt chint si hin herten.
dô riten si in frenkiskiu lant,
si stiphten dâ roup unt brant.
die osterfranchen kômen
hinden unde forne,
sam tâten die von rîne.
daz buoch saget iu ân zwîvel:
aines suntages fruo
ze franchenvurt chômen si ainander zuo.
si sluogen unde stâchen,
ir wîp unt ir kint si râchen.
durch daz haizet iz der franken vurt.
da belach vil manich helt guot:
die cristen in den wal
vielen tôt âne zal,
der herzoge wart
man
an
hûne
vil harte
ludewîch rihte
buoch vur wâr -
rehte zwelf jâr:
ab ainem turne er sich erviel.
aller dinge gelîch ist alsô got wil.
also der chunich ludewîch erstarp
unt âne erben vur wart,
biscove unt herzogen
komen ze mägenze ze aim grôzen hove.
si kômen alle ze râte,
si griffen an ainen chuonrâten.
sîn vater hiez ouch chuonrât,
alse dâ gescriben stât;
der wart von ainem albreht erslagen,
dannen der nît aller êrist wart erhaben,
bâbenberch was sîn aigen.
von dannen was diu friuntscaft under in iemer mêr gescaiden.
chuonrât rihte dô daz rîche
genuoch vermezzenlîche.
die unger sich wider ûz huoben,
ze baieren si vuoren,
allez daz si dâ vunden,
in roube joch in gehunde,
daz was allez samt verlorn.
diu erde gebar wîn noch korn,
nehainer slahte wuocher si truoch.
die cristen hêten arbait genuoch.
der chunich chuonrât besamete sich dô drâte
alnâch der vursten râte
von baieren unt von swâben.
durch die grôzen ungenâde
si bâten got von himele,
daz er dem chunige
gæbe hail unt sigenunft.
vil harte widersâzen si der unger kunft.
daz buoch saget ân zwîvel:
der chunich unt die sîne
pâten ir scepfære,
daz er selbe ir fride wære.
do erhôrt ouch si mîn trähtîn.
ain wazzer haizet in,
da gerieten si ir hâlscar.
in gotes namen huoben si sich dar.
die hûnen durch ir ubermuot -
sô ie der unsælige tuot -,
si wâren sô vermezzen,
si newolten niht vergezzen
der ir alten êren,
si huoben sich an den hêrren.
mit ûf gerihten van
ranten si den chunich an.
der chunich alsô wîse
der enthielt alsô lîse
die sîne hâlscar.
dô si sich gemiscten gar,
inneben unt hinden si si an ranten,
die hûne wider wanten.
dâ was fliehenes zît.
die baier râchen kint unt wîp,
die hûne begunden muoden.
dâ vielen di ungeruowegen,
daz iu daz niemen gesagen nemach.
si sluogen si naht unt tach
unz an die lîtach.
den hûnen dâ vor nie sô laide gescach.
die wilden unger
clageten ir jungen,
ir vil michel herzesêr,
si sprâchen, in wære bezzer,
daz si in den tot vuoren,
denne si daz unpilde vertruogen.
vermezzenlîche si sich ûz huoben,
under wegen si dô swuoren,
swie sô in gelunge,
swer in an der nôte entrunne,
iz engescæhe von getwange der wunden,
ain stain man im an den hals bunde
unt in in dem wazzer retrancte
oder in dem fiure verbrante.
jâ liezen di unger ir ait wol anscîn:
si herten unz uber den rîn.
ain burch haizet basilâ,
die zestôrten si dâ
elsâzen si herten,
daz liut kolten si mit swerten.
da nemaht in niht vor gestân,
daz fiur liezen si alnâch gân,
daz lant lac allez nidere.
ze burgunden kêrten si dô widere,
swâben unde baieren
dieneten in dô vur aigen,
si riten wider ir phat,
daz in niemen dô mit vaht.
der chunich chuonrât begunde siechen.
die vursten sprâchen wærlîche,
er nemahte dem rîche nehain frum sîn.
si redeten ouch alle under in,
si newolten sîn niht mêre
ze rihtære noch ze hêrren.
ain hof ze wirzeburch gesprochen wart.
da gefrist ez der biscof gebehart:
er sprach, daz iz dem rîche niene zæme,
daz man dehainen rômiscen rihtære
âne sculde verstieze;
daz man in vur komen lieze
ze ainer andern sprâche.
die vursten gelobeten daz hin ze âche.
der herzoge erchengêr unt sîn pruoder perhtolt
die wurden dâ baide gehoubetôt.
innerhalp der sprâche
di di vursten gelobeten ze âche
so versciet der chunich chuonrât;
siben jâr er des rîches phlach.
die vursten wurden dô ze râte
unt gesamenten sich drâte,
si gelobeten alle gelîche
den grâven hainrîchen.
si sprâchen, daz der hêrre wære
getriwe unt gewære,
aines stætigen chunnes.
wol trôsten si sich des.
vil chûme si in gewunnen,
mit nôten si in dar zuo twungen,
daz er daz rîche besaz.
hai wie lange er der wider was!
die hûne vraiscten daz,
daz ain niwer chunich erhaben was.
si sprâchen, si solten in enphâhen
durch baiern unt durch swâben,
elsâzen unt lutringen
muose allez samt brinnen.
der herzoge
ungeren
wart
van
lant si
nemahte
si
sîn bote
hergêr
er
hainrîch was nortmannen
er
toufe
di cristenhait vil lanch.
dem chunige hainrîche wart chunt getân,
die ungere wæren uber lant gevarn,
si herten im sîne marche.
der chunich îlte starche
baidiu naht unde tach:
hai wie luzel ruowe er pflach!
vursten die dô waren,
di begunde harte jâmeren,
das man diu gotes hûs brante
von lande ze lande.
der biscof chunte sînen ban.
dô was luzel dehain frum man,
derz getorste verlâzen:
alse si sâzen,
sô chômen si dem chunige
in daz lant ze swurben.
aines morgenes fruo
die vursten wâren alle willich dar zuo,
der chunich si wol mante,
in die herberge si în ranten.
die unger wurden zwîvelhaft,
si verlurn alle ir craft,
die hant sie nie ûf gehuoben,
die cristen si dô resluogen.
daz was mînes trähtînes zaichen:
ir nehain mahte sich gelaichen
neweder hin noch her.
si nefrumte scilt noch sper,
halsperge noch helme:
sam si lægen in ainem twalme.
vil luzzel ir dannen entrunnen,
gote si lop sungen.
die vursten rieten dô alle gelîche
dem chunige hainrîche,
er vuore hin ze rôme
zuo den boten frône
al nâch der vursten lêre.
dô volget in der hêrre.
der bâbes wihet in dô ze chaiser
ze trôste witwen unt waisen,
die cristenhait ze bescirmen.
ja newolten niht gehirmen
die wuotigen bêhaime;
die tâten dem chunige vil ze laide,
daz er mit gote wol uberwant.
er rait ze bêhaim in daz lant:
si nemahten im niht vor gehaben.
den vursten hiez er diu houbet ab slahen,
si vorhten in iemer mêre.
jâ rihte der kaiser hêre
vil harte wîslîche.
jâ was er an dem rîche -
daz saget daz buoch vur wâr -
rehte sibenzehen jâr
unt aines mânodes mêre.
die vursten clageten in dô sêre.
alse der kaiser hainrîch versciet,
ainen sûn er verliez,
gehaizen was er ottô.
die vursten rewunden nie dô,
unze si otten den jungen
ze ainem rihtære gewunnen.
want der vater alsô biderbe was,
sô lobeten si den sun deste baz.
ottô lobete ain sprâche
hin zuo âche.
dô chômen boten frône:
der bâbes von rôme
hiez im inneclîche clagen,
daz die von mailân
die cristen viengen,
die haidenscaft mit in begiengen.
daz lant si im herten:
daz er in daz werte,
want er von rehte wâre
rômære voget unt des rîches rihtâre.
vil sciere beraite sich dô
der mære chunich ottô.
die vursten swuoren ir hervart
hin ze mailân vur die stat.
dô dûhte mailânære
daz gesez harte smæhe.
mit gêren unt mit swerten,
hai wie wol si sich werten!
mit swerten si sich undersluogen,
die burgære ie den scaden hin truogen.
ouch gelâgen dem chunige
sîne tiurlîchen helede
baide wunt unde tôt.
da gescach diche scade unt nôt.
der kunich gedâht im dike laide,
ob er sô der von solte scaiden,
er negeræche sînen zorn.
dô hiez er wurken ainen turn,
der ubertraf alle di stat;
dannen wurden si dike scadehaft.
iz stuont dô unlange:
von hunger unt von getwange
muosen di burgære dingen,
des chuniges hulde gewinnen.
ich sage iu âne zwîvel:
der chunich unt die sîne
riten mit scar dar in.
dô muosen si roup unt gewin
gelten vil sêre.
er benam in alle ir êre
jâ rieten dem chunige di wîsen,
er næme von der stat gîsel.
dar nâch hiez er ûz wellen zwelfe,
die dûhten dâ genuoch edele.
er hiez si binden mit snuoren,
an daz velt vuoren,
des chuniges zorn rechen:
den ainleften diu ougen ûz stechen,
dem zwelften ain ouge lâzen;
der wîste di anderen di strâze
wider ze den herbergen.
die burgære wâren dô mit sorgen.
der mære chunich ottô,
jâ gebôt er ouch dô
umbe munze und umbe zol,
daz man iemer mêr sol
dem rîche der von dienen.
ze lancparten newas dô niemen,
si nespræchen alle samt:
< der chunich chom in daz lant
uns ze haile unt ze trôste,
dêr uns von mailânâren relôste.>
die unger vraiscten dô daz,
daz der chunich ze lancparten was,
si huoben sich wider in diu lant,
si stiften roup unde brant,
si wuosten daz rîche,
si gebârten harte ungezogenlîche:
diu gotes hûs si zevuorten,
diu wîp si behuorten,
diu kint si kolten
mit fiure unt mit swerten.
mîn trähtîn selbe gebôt dô,
daz der chunich ottô
relôste si ûz den sorgen.
er îlte durch die berge:
ougesburch haizet ain stat
dar diu samenunge geboten wart.
die cristen gewunnen an der stunt
sehse unt zwênzec tûsunt,
der haiden menige
cehenzech tûsent dar ingegene,
zwaier minre denne drîzech tûsent mêre.
sante uodalrîch der heilige hêrre
der flêgete gote dar umbe
alle wîle unt alle stunde,
unz dem hailigem biscof
von gote wart eroffenôt,
daz den wuotigen haiden
vor gote wære vertailet.
aines morgenes fruo -
der biscof sanc ain misse duo -
der chunich nam selbe sînen van,
die haiden rant er vermezzenlîche an;
got selbe was dâ mit.
er uobte sîne tugentlîche sit:
ûz aller der haideniscer menige
genâren ir niht wan sibene.
dô frowete sich diu cristenhait,
von ir grôzen arbait
si wol getrôstet wâren.
daz rîche stuont iemer mêr mit genâden
von hiunisker diet.
der chunich enlie des niet
durch die michelen liebe,
er newolte gote dar umbe dienen.
gote saget er êre unt ruom.
dô stift er ain erzebistuom:
mägedeburch haizet diu stat
dâ er sît begraben wart.
daz rîche hêt er vur wâr
zwaier minre denne vierzech jâr
unt zwelf tage mêre.
die vursten clageten in sêre.
alsô der kunich ottô versciet,
ainen tiurlîchen sun er liez,
gehaizen was er ottô.
daz rîche besaz er dô.
ain vurste was dô dâ
in ainem lande, haizet kalâbrîâ:
regenwart hiez er,
sîn liut liez er
rouben unde brennen.
des enwolten di criechen niht verhengen.
die criechen nie geliben,
unz si in hin ze pulle vertriben
von sînem aigen lande.
dô muos er dolen scande.
sîne brieve sant er dô,
er enbôt dem chunige otten sô:
wolt er im helfen sîner êren,
daz er denne iemer mêre
im dienestes wære undertân,
bihanden wolt er werden sîn man,
daz lant er im ergæbe;
wie wol daz rômischem rîche gezæme!
mit râte der vursten dô
besamete sich der chunich ottô.
dô sprâchen rômære,
wie willich si im wæren.
mit flîze worhten si im sciere
diu scef bevollen ziere.
der bâbes iz dem chunige widerriet;
durch daz enliez er niet
nehainen sînen willen.
si vuoren durch pulle.
rômære sumelîche
di enbuten dô den criechen,
daz si sich wol bedæhten
unt mit dem chunige væhten;
er muose dannen entrinnen.
ouch gâben in di criechen ze minnen
baide silber unde golt,
si sprâchen, si wæren den criechen willich unt holt,
si gehulfen dem chunige niemer mêre
nehainer sîner êren.
alse der chunich unt sîne man
chômen in kalâbrîam,
duo huop sich der criechen her
ingegen im ûf daz mer.
die mit dem chunige wâren
unt in ungetriwelîche hin gâben,
die fluhen ê zît
âne sculde unt âne strît.
der chunich kom in aine michel nôt:
der sîner lac dâ vil tôt,
ouch werten sich mit grimme
die sîne snellen jungelinge.
der criechen wurden reslagen -
die wârhait wir von den buochen hân -
drîzec tûsent unt mêre.
den sik kouften di criechen sêre.
der chunic unt die sîne
an den galînen
twungen die riemen:
do was zît ze fliehen.
si îlten unde verten -
wie luzel si sich sparten!
welch wunder daz was,
daz ie dehain diutisker genas!
si kômen wider an daz lant.
als ez der bâbes bevant,
er claget ez dem senâte,
der chunich wære verrâten,
die triwe wæren dâ ubel behalten.
jâ sprâchen di jungen mit den alten,
man solte si von rehte ertôten
di den chunich verchouft hêten.
zwênzech der wâren
di den chunich hin gâben.
vil harte si lougenôten,
ê man si retôte.
si vâhten ir champf,
dâ in ubele zuo gelanch.
der hêrren wurden fierzehene,
rîche unt edlele,
unt ander smâhliut genuoc,
den man allen diu houbet ab sluoc.
alsô der chunich geflôch von den criechen,
do begunder harte siechen.
daz rîche hêt er vur wâr
rechte niun jâr,
ze rôme wart er begraben,
der diutisken wart dô vil reslagen.
alse der chunich ottô versciet,
ainen sun er liez,
er newas niht alt,
wan ze zwelf jâren gezalt:
daz was der dritte ottô.
die vursten gesamenten sich dô
ze mägenze ze aim hove,
biscove unt herzogen
gerieten alle under in,
doch er wâre ain kindelîn
unt der vater wære
getriwe unt gewære,
si rewelten in ze hêrren.
in dem rîche huop sich michel werre.
bî dem rîne dô wâren
zwêne rîche grâven,
der ain hiez dietrîch,
ain vurste alsô hêrlîch,
der ander hiez willehalm.
di newolten nie werden man,
si versmâhten in ze hêrren,
si huoben ainen michelen werren.
si sprâchen, daz nie chint gewunne
rîche sam junger.
ob diu wal frî wære,
daz man ain chunich næme,
der von sîn selbes wizzen
daz rîche kunde berihten;
iz wære ain michel arbait,
der von kinthait
nekunde ze mâzen
tuon noch verlâzen.
ottô der junge
hête si gerne mit guote uberwunden.
er bôt in lêhen unde scaz:
niht enhalf in daz.
ze wirzeburch was ain biscof,
der was dike in des chuniges hof:
hûc hiez der hêrre,
dem wâren liep des rîches êre.
dô die hêrren pranten,
der hunger wuohs in dem lande,
daz liut chom in aine michel nôt,
von hunger lac ir vil tôt.
daz erbarmete den biscof hûgen:
vil diche rait er tuogen,
alse lîse er in nâch slaich,
da ze kastel er si baide begraif,
er vuorte si ûf des chuniges hof.
des lobeten den biscof
alle gelîche,
arme unde rîche.
nâch urtaile
pfaffen unde laien
dietrîch unt willehalm
wurden ze wormeze reslagen.
nû hôren wir ouch diu buoch sagen:
ain michel unzuht wart erhaben
von windiscer diet;
si neliezen durch got niet.
ze brâge was ain biscof -
daz urchunde ist an den buochen noch -
gehaizen was er albreht.
si tâten im daz gotes unreht
dâ er an sînem gebete lac:
dem chunige otten nie laider gescach;
si marterten in ze tôde.
in der marterâre kôre
hât er daz himelrîche besezzen.
dâ nesol er unser niht vergezzen.
got rach sînen scalch dô:
dar vuor der chunich ottô,
daz lant er gar beherte
mit fiure unt mit swerten. -
daz rîche hêt er vur wâr
rehte ahtzehen jâr
unt vier mânode mêre.
da ze âche begruoben si den hêrren.
die vursten lobeten dô gelîche
ainen hainrîchen;
si sprâchen, er wære getriuwe unt gewâre,
daz er dem rîche wol gezâme.
er was der baier herzoge
unt was in allem rîche komen ze lobe
sîner milte unt sîner guote
unt ze grôzer diemuote.
die vursten nie rewunden,
unz si den hêrren gewunnen.
ze regenesburch wart ain hof:
dar chom manich biscof,
herzogen unt grâven;
hai wie willich si im wâren!
si vuorten in ze âche an den stuol.
swâ der chunich hin vuor
unt im der arme bôt sîne hant,
er slouft in in sîn gewant.
die vursten er versuonde,
die vîentscaft er zevuorte,
er gab unde lêch:
swes er dem armen verzêch,
daz nemaht er niender gewinnen.
got begunder minnen.
er was ain wârer gotes dienestman,
des er sît grôze genâde gewan.
ist ez als wirz vernomen hân:
die bêhaim unt die bôlân.
mit michelen arbaiten
betwang er ze der christenhaite
unt alle windiske zungen.
dô kêrt er ûf die unger:
die muosen îm entrinnen
unt nemahten nie anders gedingen,
unze si sich touften,
an ainen wâren got geloupten.
dô er diu rîche elliu gewan,
daz si gote wurden gehôrsam,
dô vuor er hin ze regenesburch.
den bairen was dô frides turft,
den machet er guot unt veste.
do gedâht er aver des pesten:
wie er an der erde
gote ze dieneste mahte werden;
sô er langer newære,
daz sîne nâchchomen pilde der bî sæhen.
der hêrre was dike in trahte,
waz er sô getânes gefrumen mahte,
dâ man sîn bî gedæhte,
ob erz ouch vur bræhte.
ze jungest gedâhte er ze bâbenberch:
dâ worht er ain hêrlîch werch,
dâ stift er ain bistuom
in namen des vater unt des sunes
unt des hailigen gaistes dar zuo.
dâ dient er gote spâte unt fruo:
den widemen er wol beraite
mit maniger huobe braiter,
vil manich guot vorwerc.
von diu ist bâbenberc
ain bistuom lobelîche,
so iz wol gezimet dem rîche.
mit der vursten râte
der chunich îlte dô drâte,
er huop sich ze rôme.
dô wîhte in scône
der bâbes benedictus.
dô ladete ouch in der kaiser ze hûs
in die stat ze bâbenberch,
daz er dâ gestætigete sîn werch.
daz widerte der biscof hainrîch,
er sprach, daz wære ungewonlîch,
daz man im sîn bistuom benæme,
daz bâbenberch ain roup wære.
mit der vursten gelubede
so gerieten si dem chunige -
des half der bâbes benedictus,
den strît den gescieden si alsus,
daz der chaiser der franken herzentuom
gab dô ûf das bistuom.
swer den gewalt besizzet,
daz er in iewederem taile rihtet,
er ist herzoge unt biscof.
daz urchunde habent si noch.
alsô der strît gesceiden wart,
ze bâbenberch in der stat
dâ wîhete der bâbes zewâre
dem guoten sante stephâne
ain munster zêren.
des froweten sich alle di hêrren.
under diu wart ain ertbîbe,
daz si harte begunden zwîvelen:
diu stainhûs erwageten,
die liute verzageten,
si lâgen vur tôte,
si newesten waz si tâten.
die vursten wânden algemaine,
iz wære an dem jungisten urtaile.
duo wonete guotlîche
der kaiser an dem rîche -
daz saget daz buoch vur wâr -
driu unde zwênzec jâr
unt zweier mânode mêre.
die engele ladeten sîne sêle.
in sante pêters munster wart er begraben.
wir megen iu wol wærlîchen sagen:
die blinden werdent dâ gesehende,
den sundigen ist er wegende,
halze unde crumbe
die werdent dâ gesunde.
daz tuot got durch sîn êre.
sante hainrîch wege uns an dem lîbe unt an der sêle!
dô clageten in mit flîze
die vursten in dem rîche.
si kômen dô ze râte,
si rewelten ain chuonrâten.
duo huop sich michel werre:
hêrre wider hêrren,
lant wider lande,
mit roube unt mit brande.
ze ougesburch was ain biscof,
prûn hiez er iedoch,
der urliugete mit welfe.
durch ir michelen gelpfe
sô stuont daz lant in fraisen.
witwen unde waisen
di wâren des hungeres nâch tôt.
dô rebarmte got ir nôt.
der ain uber den tisc gesaz -
daz buoch urchundet daz:
diu ougen im vergiengen;
daz urliuge si dâ mit scieden,
daz er niemer mêr dehain stik gesach.
wie wol dô got die sîne rach!
von ungeren der chunich stephân
hête wider dem rîche vil getân.
daz zurnten die vursten harte,
si wizzen ez dem chunige chuonrâte.
ja gebôt der chunich chuonrât
hin ze ungeren ain hervart:
die vursten mit michelen flîze
alle durch ôsterrîche,
baier unde swâben,
hai wi willich si im wâren!
dô hiez der chunich stephân
sîne rechen vur varn,
er sprach ze den ungeren:
< nu vernemet, alt unt junge:
nû hôr ich wærlîche sagen,
daz mîne vorvarn
herten unz uber den rîn.
suln wir nû erger sîn,
daz si unsich wellent heren?
unt nemegen wir uns des niht erweren?
swer mir hiute hilfet mîner êren,
ich wil es im iemer gerne lônen.
gesendet in got hinnen,
er hât mîn iemer minne.>
chunich chuonrât unt ain sîn man,
von dem her er sich nam,
er chom an aine hôhe lîten,
dâ er die unger sach rîten:
die unger kusten sich an der stunt
ahte unt zehenzech tûsunt.
der chunich kêrte von der warte,
ze den sînen îlet er harte.
die vursten îlten im zuo;
er sprach:< mir troumte gesteren fruo,
wie der chunich stephân
ingegen mir solte varn
an ainem grôzen sceffe,
als er mich wolte sprechen.
daz scef sanc an den grunt.
dô chom ain alswarzer hunt,
er verswalh im die liute.
ich enwaiz waz daz diute.>
dô sprâchen di vursten alle:
< den troum sceiden wir dir denne:
die unger sehent in hiute laide
si sint alle vaige,
oder si muozen uns entrinnen.
ir lant daz sol brinnen,
da nesol niht ûfreht gestên.
der troum sol hiute über si regên.>
diu here sigen dô zesamene
mit michelem magene
ûzer iewederem rîche.
si vâhten aver ungelîche:
diu sper si verstâchen,
die baier dâ durch prâchen,
der chunich stephân vil chûme dannen entran
mit vil unmangen man,
in dem rammeswerde er genas.
hai welh nôt ze den hûnen dô was!
der wuoft von den armen
begunde dem chunige chuonrâte rebarmen.
die grôzen unmâze
der chunich hiez dô lâzen
daz smæhe gehunde
dâ ze der souwe kêrt er wider umbe.
nû sagent uns diu buoch daz:
die wîle daz der chunich in herverte was,
die wuotigen haiden
tâten im vil ze laide.
ain kastel haizet wirbîn,
do verhancte mîn trehtîn,
daz si di haiden reslichen.
swaz si der cristen begriffen,
an die galgen si si hiengen,
die tiursten si dô viengen,
si vuorten si ze lante,
die burch si dô branten.
daz rach der chunich chuonrât,
mîn trähtîn gab im die craft:
ze den liutezen er dô rait,
die haiden kômen in grôz arbait,
si wurden aller maist erslagen.
die cristen er wider gewan,
die ê wâren gevangen,
die vuort er mit samt im dannen.
die haiden die dort wâren,
den cins si dem chunige gâben
alse lange sô er lebete.
ir urliuges was dâ ende.
der chunich stephân
der sante dô sîne man
ze dem chunige chuonrâte.
frides si dô bâten.
des gewerte si der chunich chuonrât,
mit aiden daz gevestenet wart.
daz rîche hêt er vur wâr
rehte fiunfzechen jâr.
ze spîre wart er begraben,
die vursten begunden in sêre clagen.
do der chunich chuonrât versciet,
ainen sun er verliez,
daz was der guote hainrîch.
die vursten dûhte billîch,
daz si den hêrren næmen
ze aim rihtære.
zu ir grôzem unhaile
die ubelen bêhaime,
mit helfe der unger
si sazten sich wider dem chunige.
alse der chunich stephân
da ze wîzzeburch wart begraben,
pêter daz rîche nâch im besaz.
die vursten zurnden daz.
ich waiz, si niene beliben,
unz si pêtern von dem rîche vertriben.
ainen anderen sazten si dô,
der hiez der scilhende ottô,
mit helfe der bêhaime.
iz wart in allen ze laide.
pêter flôch ze dem marcgrâven albern.
duo suochten in di unger mit her.
durch die marche si dô vuoren,
sîne liute si im sluogen.
pêter unt alber
di nemahten sich ir niht erwern,
si fluhen ze dem guoten hainrîche.
der enphie si genædeclîche,
so iz wol gezam dem hêrren.
er half in sît wol wider zu ir êren.
der chunich clagete dem rîche,
si redeten alle gemainlîche,
iz solte den bêhaimen
alrêrist werden ze laide,
dar nâch den ungeren.
jâ rieten si dem chunige,
er hieze di lantliute
den walt nider riuten.
vil sciere was daz getân.
dô îlte man vur man,
die hêrren lantes grâven,
di der allez mite wâren,
si hiwen aine wîte.
do getorsten niht gebîten
die bêhaim in ir lande.
mit fiure man dô brante
wiscerat unt brâge,
man houbet die suppâne.
der herzoge vil kûme entran.
des chuniges hulde er sît gewan
ze regensburch in der stat.
michelen scaz er den vursten dar umbe gap.
pêter clagete dô tägelîche
dem chunige hainrîche
sîn vil grôz ungemach.
der chunich ze wiene ainen hof sprach;
die hervart si dâ swuoren,
ze ungeren si dô vuoren.
der chunich vuorte manigen helt guot,
dô besaz er bresburch.
vil sciere was daz ergangen:
die burgære wurden gevangen;
ottô huob sich enzît,
er nam chint unde wîp
ze den riuzen er entran.
sîn geslähte wart allez erslagen.
pêter an sînen stuol saz.
der chunich hainrîch niene vergaz
des dienestes des im alber hête getân.
leupolden er dô nam,
der was alberen sun -
wie maht er baz wider in getuon?
sîner marke er selbe phlac,
unz er im daz swert gap,
er lêh im sîniu lêhen.
vursten die hêrren
die lobeten alle sîne guote.
si sprâchen, er hête ain chuniclîch gemuote.
under diu chom ez sô:
rômære striten dô,
die hêten drî bâbese rehaben.
daz enmahte diu cristenhait niht vertragen;
daz grôz unpilde
daz clageten si dem chunige.
ze bâbenberch was ain biscof,
der emzigete dike des chuniges hof,
gehaizen was er swîdegêr,
ain wol gelêrter maister.
der geriet dem chunige hainrîche,
er gebute fridelîche
ainen sent hin ze rôme
unt rihte dâ scône
nâh sentlîchen êren.
des râtes volgeten dô alle di hêrren.
der chunich den biscof mit im nam
unt ander di im dar zuo gezam,
hin ze rôme er dô rait.
sumelîchen was iz dâ lait,
sumelîche froweten sich aver des.
dar vuor ouch diu chunigîn agnes.
der chunich ze rôme an daz gerihte gesaz,
driu hundert biscove dâ was,
viere unt sehzec mêre.
dâ huob sich michel gotes lêre:
mit urtaile der genôze
die drî bâbese wurden verstôzen,
swîdegêr den stuol besaz,
der ê biscof ze bâbenberch was.
dâ mit scieden si die strîte.
ze kaiser er in dô wîhte,
den segen enphie ouch diu kaiserîn.
si lobeten alle mîn trähtîn.
under diu kom daz:
dô der kaiser ze rôme was,
dem chunige von ungeren missegie,
an dem stuole man in vie,
diu ougen si im ûz stiezen,
in dem lande si niemen liezen,
er nehête den lîp verlorn,
swer von diutiskem lande dar kom.
do newas des nehain rât:
der chaiser gebôt dar die hervart.
daz rîche da ze ungeren tailt er dô inzwai:
dem gesehenden gab er ain tail,
dem plinden daz ander.
iedoch si ainander branden.
des half in der baier herzoge chuonrât,
der sît dar umbe vertriben wart
ûzer rômiskem rîche.
da ze ungeren starp er scantlîche.
ze regenesburch was dô ain biscof,
von dem saget man ienoch,
gehaizen was er gebehart.
dô kom von des tieveles rât,
daz er wart gevangen
von sînen haimlîchen mannen,
in den charkære geworfen.
der chaiser muos im selbe dannen helfen
von der grôzen scalchait.
die vursten clageten alle daz lait,
want er des kaisers veter was.
sînen stuol er ze regensburch aver wider besaz.
leutizære dô wider ûz vuoren,
der cristen si vil resluogen.
sumelîche si retrancten;
daz lant si dô branten.
der chaiser vor laîde siechen began:
swem er dâ vor iht ze laide hête getân,
dâ man sîn in remante,
wie sciere er die besante!
er hiez gelten unde geben,
in gote verwandelt er daz leben,
daz rîche hêt er vur wâr
rehte sibenzehen jâr
unt ahte tage mêre.
mîn trähtîn hât die sêle.
die vursten rieten dô gemainlîche
ûf ainen hainrîchen,
der was des oberen sun.
durch den michelen ruom
den der vater hête gewunnen
sô gunden si iz dem jungen.
sîn muoter wart herzogîn ze baieren.
die sahsen nemahten dô niht gewaigeren,
sine wurden dem jungen chunige undertân.
si wurden im sît harte sorcsam.
durch des chuniges bete
die sahsen huoben sich an der stete,
die liutezâre si twungen,
die cristen si wider gewunnen,
si nâmen in alle ir craft,
dem chunige wurden si cinshaft.
dô wuohs der chunich hainrîch:
vil harte versûmte er sich,
hart er sich vergâhte.
die vursten er versmâhte,
er bespotte ie die edelen,
den wîstuom liez er im enfremeden,
unkûsce er sich underwant:
er rait hovescen in diu lant,
er hônde di edelen frouwen,
die sîne liez er rouben.
frîhait underwant er sich;
vil dike saz er obe spil,
so er solte rihten daz rîche.
daz begunde den vursten misselîchen.
die hêrren begunden sîn dô vâren.
dike sazten si ir lâge,
daz man in solte reslahen.
dô hêt er ainen kappelân,
der was erzebiscof ze breme.
die vursten wizzen ez harte deme:
si sprâchen, daz iz allez sîn scult wære
unt daz iz dem rîche von im niht gezæme.
hin ze merseburc wart gesprochen ain hof,
da beredete sich der erzebiscof.
dâ huob sich under den hêrren
ain vil michel werre.
die sahsen dem chunige geswichen,
daz rîche si an griffen,
si swuoren zesamene
mit allen ir magene.
der duringe lant
wart dô gar verhert unt verbrant.
vursten die dô wâren -
ze bairen unt ze swâben,
ze tale bî dem rîne -
die hêten dô ze nîde,
daz di sahsen sô gewalteclîche
vuoren in dem rîche
unt daz lant von in was verbrunnen.
si gebuten ir samenunge,
si suochten si mit here.
die sahsen griffen wol ze were.
ain wazzer haizet unstruot,
daz verwandelte sich in daz bluot.
da newas niewan oh unt wê:
rehte sam ain braiter sê
bluotes dâ swebete.
der chunich daz wal behabete,
die sahsen wurden reslagen,
wan daz ir vil kûme dannen entran.
er betwanch allez ir lant,
diu gîsel gâben si in sîn gewalt.
ze baieren was dô ain herzogîn,
mîn trähtîn gab ir den sin:
si nam ir haimlîche man,
si wolte ze dem hailigen grabe varn.
ain stat haizet bâre,
dâ sciffeten sie sich zewâre.
alse si kômen an daz urvar,
die haiden wurden ir gewar;
diu frowe wart gevangen
mit wîben unt mit mannen.
ain stat haizet râgez,
da bestuont diu herzogîn agnes.
dâ nam si ain haideniscer man,
bî dem si sît gewan
ain sun der hiez sangwîn.
nû lâzen wir die rede sîn:
swennez chumet an daz,
so besceiden wir die rede baz.
under diu chom daz zît,
daz der herzoge gotfrit
huop sich ze dem hailigen grabe.
er verliez alle sîne habe
dem wâren gote zêren.
vil was der hêrren
die sich mit im ûz huoben.
durch ungeren si dô vuoren,
dannen durch pulgrîe,
durch di wuosten rumenîe.
der haiden craft
flôch ze antîoch in die stat,
der herzoge dar vur saz.
ain haiden dô dâ inne was,
gehaizen was er mîlîân,
der nemahte der state niht hân,
daz er sich erlôste.
die haiden in dô wol trôsten,
si baiten aver ze lange.
der vurste wart gevangen,
die sîne wurden alle samt erslagen,
die burc er in nôtsturmes an gewan.
die haiden fraiscten dô daz,
daz diu burc gewunnen was.
fiunf haidenisce chunige
chômen mit aller ir menige.
nû wære iu lanc ze sagene,
mit wie grôzen magene
si die burc besâzen.
ir grôz unmâze -
sô wir alle hôren gehen -
di nemahte niemen durchsehen.
die burch si umbelâgen,
die cristen in grôzen nôten wâren.
swie ubele ir daz geloubet:
man verchouft aines eseles houbet
umbe drî bîsendinge.
der hunger twanc si dar inne:
die haiden di si selbe sluogen,
zesamene si si truogen,
si âzen di restunchen lîchnâmen,
dâ mit fristen si sich zewâre.
ienoch wolte got die sîne neren:
ja nehalf die haiden nehain here.
aines morgenes vil fruo
der herzoge wæfente sich duo,
do di cristen retwelt wâren
von hungeres zâdel,
von unmahte si sigen,
vil manige dâ beliben;
dô chom in ze trôste
der uns von der helle relôste,
die cristen gefrowet er:
si vunden daz hailige sper.
die reken ellende
rachten ûf ir hende,
mit hungerigem lîbe
huoben si sich ze wîge,
si sluogen in ainer luzelstunt
der haiden mêr denne fiunfzech tûsunt.
des half in selbe mîn trähtîn.
solch craft wart under in:
ain cristen man
hête wol tûsent haiden reslagen,
wâren si im niht entrunnen.
lop si dô gote sungen.
ich sage iu wunderlîchiu dinch:
der mutte cherne chom umbe ainen pfenninch.
alsô relôste got sîne scalke
mit sînem gotelîchem gewalte.
alse unser hêrre si ir laides ergazte
unt si antîoch besazten,
dô vuoren si aver vurbaz.
jerusalêm er dô besaz;
haiden wâren dar inne
mit michelem grimme.
die haiden ungesezzen
wâren alsô vermezzen:
si wurfen ûf diu burgetor,
si vâhten mit in dâ vor.
die cristen mit in dar în drungen,
die burch si in an gewunnen.
wîkêr unt friderîch,
vil wol uobten si sich:
swaz in der haiden zuo chom,
die muosen alle des tôdes bekorn.
sumelîche fluhen ûf die turne,
ir lîp dâ ze bescirmen,
si bolten unde scuzzen,
luzel si des genuzzen:
daz fiur muose dar uber gân.
jâ wurden aver reslagen
baidiu chint unde wîp.
got half den sînen an der zît.
der chunich von babylonie
der samende sich mit grôzer menige.
er wolte di burch relediget hân.
daz hôrte der herzoge gotfrit sagen:
er samende sich mit den cristen,
er newolt ez niht langer fristen.
dô sprach der herzoge gotfrit:
< mîn trähtîn hât ain guoten sit,
daz er die sîne niemer verlât,
swer im ze der nôte gestât.
wir suln den weg mit im tailen.
sô megen uns die vaigen
niemer entrinnen.>
die cristen begunden die rede alle minnen.
ain wazzer haizet salkathâ:
die haiden lâgen dâ
mit sô getâner craft,
daz iu daz niemen gesagen nemac.
die cristen nemahten wazzers niht hân,
vil tiure begunden si daz gote clagen,
daz liut was erswizzet,
von der sunnen rehizzet,
si hêten michel ungemach.
ain grôz zaichen dâ gescach:
die lufte sie beswebeten,
daz si nehain nôt habeten,
si trunchen ab dem himeltowe.
wer solte gote missetrowen?
alse di haiden vernâmen,
daz di cristen begunden nâhen,
ze fluhte huoben si sich,
âne slach unt âne stich
lac ir cehenzec tûsent tôt
vor durstes nôt.
sumelîche sich ertrancten,
sumelîche sich in daz mer sancten,
sumelîche burgen sich under den dornen.
die cristen dâ vorne
nâmen sô getânen roup,
daz diu rede netouc
niemen ze sagene.
die cristen suochten ze babylonie
vast unz an daz burgetor.
die haiden dâ vor
wurden retret unt reslagen,
daz man iu vur wâr wol mac sagen,
daz der haiden lant
von dem âse restanch.
diu froude under den cristen wart,
si huoben sich wider in di hailigen stat.
nu nemahten wir iu niemer gesagen bisunder
elliu diu wunder
diu got tet durch sîniu chint.
diu vorhte braite sich uber allen disen umberinch.
dâ got die sîne tete sigehaft,
da gezwîvelt elliu haidenisciu craft,
sine versuochten ez an si niht mêre.
dô braite sich diu gotes lêre.
die cristen ain chunic vorderôten,
gotes dienest si ordenôten,
si dienden gote gewisse
mit mettîn unt mit misse,
mit almuosen unt mit gebete.
von stete hin ze stete,
von lande ze lande.
die cristen mit gewalte
ervâhten daz chunichrîche,
die haiden muosen in entwîchen.
daz frumte allez der herzoge gotfrit.
wâ fraisctet ir ê oder sît
ie dehain man sô spæhen,
dem der ie sô wol gescæhe
ze allen werltlîchen êren?
ze genâden ist sîn sêle.
als ich iu nû sage:
dâ ze dem hailigem grabe
dâ ruowet sîn gebaine.
diu sêle ist hailig unt raine.
nû suln wir wider grîfen
ze dem kaiser hainrîche.
mit der vursten willen
ain hervart vuor er ze pulle.
dâ was er manigen tac.
aines sites er dô phlac,
da er gerne aine
rait sîne birsewaide.
aines morgenes fruo
sînen vîanden chom er zuo.
dâ was er mit sorgen
unz an den vierden morgen.
die vursten begunden in alle clagen,
si wânden, si solten in verlorn hân.
daz mære in diutisc lant chom,
daz der kaiser wære verlorn.
die vursten samenten sich ze bunne:
hainrîchen den jungen
den lobeten si alle gemainlîche,
si emphulhen im daz rîche,
daz er des gerihtes pflâge,
nu der vater verlorn wâre.
dar nâch in luzzelen stunden
der alte chunich wart vunden.
er rait ze rôme in die stat,
ze chaiser er gewîhet wart.
dô chêrt er in diutisch lant widere.
als er kom in daz gebirge,
dô hôrt er wærlîche sagen,
man solt in reslahen.
mit listen er entran
mit vil unmanigen man.
ze regenesburch der houbetstat
ain grimmiger hof gesprochen wart.
dar chom der alte
mit michelem gewalte.
dem hulfen dô gemaine
sahsen unt bêhaime
unt ander di im dô willich wâren.
baier unde swâbe
die hulfen dem jungen
unt alle die in lobten ze bunne.
ain wazzer haizet der regen,
der rinnet dâ inneben:
dâ chômen si ainander ingegene
mit vil grôzer menige.
baier unde swâbe
die hulfen dâ zewâre
hainrîche dem jungen;
die behaime vil chûme entrunnen,
härtwîch wart erslagen.
der alte nemaht in niht vor gehaben,
dannen muos er entwîchen.
er wonet an dem rîche -
daz saget daz buoch vur wâr -
ähte unde vierzec jâr,
an dem niunden er verstôzen wart.
da ze spîre belaip er in der stat.
die biscove sich dô besanten
von lande ze lande.
si hazzeten daz unpilde,
si newolten dem jungen chunige
nie werden undertân.
jâ flouch des bâbes pan
allenthalben in die cristenhait.
iedoch was iz den vursten lait:
die in dâ vor lobeten
ze rihtære unt ze vogete,
di newolten ouch niht entwîchen
dem jungen hainrîche.
daz rîche begunde sich dô tailen,
die phaffen unt die laien.
die laien hulfen dô mit flîze
dem jungen hainrîche.
ain hof lobeten si dô ze regenesburch.
dar chom vil manich helt guot:
biscove dâ niene wâren,
dar chômen aver herzogen unt grâven.
der grâve sigehart
in der stat erslagen wart.
die vursten algemainlîche
rieten dem chunige hainrîche,
er vuore hin ze rôme,
ze stêten sîne crône.
ain erzebiscof hiez albreht -
iz wære crump oder sleht,
er half dem chunige mit flîze.
der bâbes begunde im daz wîzen
unt alle haithaften hêrren.
der erzebiscof huop ainen michelen werren;
er geriet dem chunige -
daz wante man im ubele -,
da di sîne in daz munster giengen:
den bâbes si dâ viengen,
si vuorten in gevangen
samt in dannen.
duo wolten rômâre
ledigen ir hêrren.
si wæfenten sich mit flîze
in halsperge wîze,
si îlten uber tîver.
ja gelac ir ane zwîvel
mêr denne siben tûsent man
baide wunt unt erslagen.
den bâbes vuorten si dâ under in.
der chunich wolte gerne ûz sîn.
rômære in neliezen,
die mûre si nider stiezen;
diu burgetor wâren enge,
die diutiscen newolten niht in daz gedrenge,
ir wege si dô wîten,
daz si wol mahten rîten
alnâch ir willen.
des half in ir grôz ellen.
der chunich rait dô in dem lande
mit roube unt mit prande,
die burge er in an gewan,
er vienc in die man,
er tet in grôziu herzelait.
der bâbes hête selbe arbait:
er tet im michel ungenâde.
die wîsen di dô dâ wâren
di gerieten in baiden,
daz iz alsus wart gescaiden,
der der chunich diu bistuom elliu ûf gap.
der bâbes ladete in dô ze rôme wider in die stat,
do enphiengen in rômære
mit vil grôzen êren
unt alle sîne miteraisen.
der bâbes wîhet in dô ze kaiser,
er entsluoch im den pan.
frô sciet der chaiser dan.
die brieve flugen in diu lant:
der chaiser hiez roup unt prant
allenthalben gelten.
do begunde man harte scelten
der megenzære hêrren,
si sprâchen, daz er solhen werren
in dem rîche hêt erhaben:
diu cristenhait hête sîn iemer mêre scaden.
dem chaiser muosen dô entwîchen
die vursten in dem rîche:
die ê wider im wâren,
die suochten sîne genâde;
die guoten unt die rehten
die wizzen ez alle dem biscove albrehte.
daz der sun ie wider dem vater gegraif,
daz was gaistlîchen hêrren lait.
daz rîche hêt er vur wâr
rehte sibenzehen jâr
unt sehs mânode mêre.
da ze spîre begruoben si den hêrren.
die vursten lobeten dô ain sprâche
hin ze dem stuole ze âche.
die vursten chômen dâ zesamene,
biscove manige;
si rieten listeclîche,
wâ si in dem rîche
dehainen vursten næmen
der dem rîche wol gezæme.
dô hôrten si diche wol loben
von sahsen ainen herzogen,
den guoten liuthêren
si ladeten in mit grôzen êren.
ir boten scuofen si dô dar zuo,
die arbaiten spâte unt fruo,
da ze brûneswîch si in dô vunden.
an den selben stunden,
alse er daz mære vernam,
vil sciere besant er sîne man,
er sprach, ir rât wolt er haben,
ob irz mit ihte wideren mähte.
er sprach, daz er netohte
ze hainen grôzen arbaiten mêre.
daz widerrieten im die hêrren.
jâ sprâchen di hêrren alle,
im solte wol gevallen,
daz in die vursten lobeten
ze rihtære unt ze vogete.
mit râte si in beviengen,
daz si in sîn ze jungest ubergiengen,
daz er ze megenze gerait.
daz was zwein gebruoderen lait,
der aine hiez chuonrât, der ander friderîch,
vil tiure vermâzen si sich,
er newurde niemer mêre
ir chunich noch ir hêrre.
daz was daz ander lait:
der herzoge von bêhaim vertraip
otten von märhen,
ainen vursten harte frävelen.
dô flôh er zuo dem chunige;
den sahsen geviel iz ubele,
si sprâchen, iz wære wider dem rîche getân,
iz solte an alle ir êre gân.
die vursten chômen des inain,
der chunich suochte hin ze bêhaim.
dô was der bêhaime walt
allenthalben verhaget,
daz der niemen mahte durch chomen,
er nehête den lîp dâ zestete verlorn.
ottô was ain listiger man,
tûsent rîter er zuo sich nam,
si huoben sich ze vuozen,
diu ros si hie ûz liezen.
si wolten dar in sîn geslichen:
dô was der snê sô michel,
si nehêten wek noch phat,
die helde wurden harte nôthaft.
ir gewæffen si selbe truogen.
die helde begunden harte muoden.
die bêhaime wurden sîn gewar,
vil sciere gerehten si sich dar.
die sahsen wurden alremaist erslagen,
ottô chom ouch niemer dan.
aines morgenes dô ez tagete,
der herzoge uolrîch behabete
den chunich unt die sîne.
die vursten begunden harte zwîvelen.
di wîsen di dô dâ wâren,
biscove unt grâven,
di gerieten dem herzogen uolrîche,
daz er dem chunige solte entwîchen,
er wære des rîches hêrre.
do gevolget in der hêrre,
des chuniges hulde er gewan;
sît wart er sîn haimlîch man,
daz er des rîches râtgebe was.
vor nurenberc er mit im saz.
chuonrât unt friderîch,
vil harte flîzeten si sich,
zwêne herzogen hêre,
waz si mêr unt mêre
dem chunige ze laide mahten getuon
wol hulfen in dar zuo
friunt unde mâge.
die vursten hulfen dem chunige trâge.
die herzogen unt ir man,
mit ûf gerihtem van
wuosten si daz rîche
vil harte frävellîche.
der chunich joch diu sælige chunigîn,
vil dicke flêgeten si mînen trehtîn,
baide wîle unt stunde
manten si got dar umbe
durch sîner muoter liebe,
daz erz genædiclîche sciede
nâch gewarhait der sêle
unt ouch nâch des rîches êre.
vursten sumelîche
gerieten dô in dem rîche,
si rewelten den herzogen chuonrâten.
si vergâheten sich ain tail ze harte;
si hiezen in diu rîche sagen,
si wolten chuonrâten haben
ze chunige unt ze hêrren.
da ze niwenburch huoben si den werren:
dâ lobeten si in ze chunige.
gaistlîchen hêrren geviel daz ubele.
der strît wonete dô sô lange,
unze di biscove mit panne
zuo dem chunige griffen.
die herzogen in dô entwichen,
chuonrât flôh ze mailân.
des rîches craft sich dô vur nam.
dô volgete chuonrâte
hin ze den lancparten
friderîch von valkenstain,
der was sîner aitgenôze ain.
ain burch haizet spîre:
daz enstuont niht lange wîle,
unze si der chunich liuther besaz,
wande si der æhtære houbetstat was.
chuonrât si trôste;
daz er die burch lôste,
daz enwas frum niet.
der chunich liuther si nie verliez,
unze si im die burch ergâben.
alle di dar inne wâren
die swuoren hulde dem rîche.
ja gemêrte got tägelîche
dem chunige liuthêre
alle sîn werltlîch êre.
under diu wart ze rôme ein strît:
jâ huoben si wider ainander grôzen nît,
si sazten zwêne bâbes an den stuol.
der chunich liuther dar mit her vuor.
mit râte der vursten gemaine
so verwurfen si den ainen,
der dâ pêtrilêwes hiez,
von dem stuole man in stiez.
si gevestenôten innocentîum.
wider got nemac niemen niht getuon.
der bâbes wîhet in dô ze chaiser.
do gerieten si ain raise
in daz lant ze pulle;
daz was der vursten wille.
der vurste hiez dâ ruocher,
den vertraip der chunich liuther
in sicîlîam.
dô vuorte des chuniges van
chuonrât von den swâben
unt alle di im ê widerwärtich wâren
die dienten im zewâre.
ainen turn dâ ze bâre
den gewan er mit michelen nôten.
des half im got der guote.
ze baieren was ain herzoge,
der was in michelem lobe.
er was ain vurste alsô hêrsam,
vil willic wâren im sîne man,
er was des chaisers aidem.
er was der aller tiursten laien ainer
di der bî den zîten lebeten.
owî waz er guoter tugende habete!
ain lant haizet tuskân:
die marche er dâ gewan;
ja verdient er umbe daz rîche,
daz im der chaiser williclîche
baidiu lêh unde gap.
des rîchen herzogen craft
diu scein wol dâ ze pulle.
dâ frumt er wol sînen willen.
daz buoch chundet uns gewis:
ain berc haizet mons castitatis;
ze sante benedicten berge
dâ nam er sîne helde.
si chêrten zuo dem berge.
si wurden dâ wallære.
dâ dienten wol die âbensære.
si sluffen in stähelîne rocke,
dar uber legeten si lînîne chappen,
diu swert under den uohsen.
si giengen barvuoze,
guoter dinge si pflegeten,
si venjeten unt betten.
den berch si ûf slichen
die vîande si begriffen,
si zuhtigôten si ungemahlîche,
die burch antwurten si dem rîche.
der herzoge unt sîne man,
frô scieden si dan.
benevente hiez ain stat,
di er mit sînem herscilte revaht.
dô vuor er aver vurbaz.
zewâre sagen ich iu daz:
ûf dem howeberge
dâ uobten sich sîne helde.
troie si dâ gewunnen,
mit sturme si dar în drungen
vil harte vermezzenlîche.
des tanchet in der kaiser rîche.
vor der burc ze bâre
der kaiser hiez zewâre
wurchen ain antwerch,
daz was grôz unde starch,
daz dâ haizet ebenhôhe;
iz wart êrlîch unt scône.
dar uber hiez er dar în graben:
die haiden nemahten der burch niht behaben,
daz fiur niden ûf prach.
jâ habeten grôz ungemach
die dar ûffe wâren:
die hiez der kaiser hâhen.
mit der vursten aller lobe
dô sazt er ainen herzogen,
den guoten regenolden.
der kaiser newolte
dennoch niht erwenden:
er rait ze orterende,
sînen scaft scôz er in daz mer.
jâ rihte der kaiser liuther -
daz saget daz buoch vur wâr -
rehte zwelf jâr,
zwelf wochen unde zwelf tage.
swer daz liet vernomen habe,
der sol ain< pater noster> singen
dem almähtigen got ze minnen
des chaiser liuthêres sêle.
er was wol des rîches hêrre
bî im was der fride guot,
diu erde wol ir wuocher truoch,
er minnet alle gotelîche lêre
unt behielt ouch werltlîch êre.
er vorhte mînen trêhtin,
sam tet diu sælige chunigîn:
die armen si bewâten,
die nôtigen sie berieten,
die haidenscaft si bedwungen.
swaz si an dem rîche gewunnen,
daz was gotes êre.
nu genâde got ir baider sêle!
die vursten chômen dô ze râte
an ainen chuonrâten,
der ê wider dem rîche was.
der regensburgâre geriet daz -
der biscof hainrîch,
ain diezâre alsô hêrlîch, -
mit samt dem bêhaime.
daz tâten si dem herzogen heinrîche ze laide
unt sînem bruoder welfe.
si gewunnen grôzze helfe
durch den alten nît,
want si bî des kaiser liuthêres zît
in grôzzen êren wâren.
die vursten begunden sîn harte vâren.
daz was der vursten rât,
daz der chunich chuonrât
gab dem herzogen heinrîche
hove ungenâdiclîche.
ze regensburch antwurt er ime schône
daz sper joch die chrône
durch des rîches êre.
er gesach in ouch niemer mêre.
der chunich hiez im duo vertailen
daz lant ze baiern:
liupolt rihte duo daz lant.
daz wart im ubele gewant,
want er ê sîn hêrre was
des erbe unt lant er dô besaz.
der herzoge heinrîch vuor ze swâben.
dô tet im michel ungenâde
der chunich chuonrât:
der herzoge ze sahsen vertriben wart.
von der werlte versciet da der hêrre;
got von himele genâde der sêle!
welf dô wider dem rîche sich vermaz.
der herzoge liupolt faleie besaz;
welf dâ mit im vaht,
liupolt wart dâ scadehaft,
sîne man wurden im reslagen,
vil chûme er selbe dannen entran.
liupolt was ein helt guot,
vil schiere er sich dar wider huop.
dâ gewan er grôzzen scaden:
er nemahte der helfe niht haben,
die im dâ triwe gehiezen,
wie gar si in verliezen!
dô muose er anderstunt entrinnen:
er enmahte nehain êre dâ gewinnen.
dô gevuocte ez sich alsô:
der chunich zurnde dô
mit dem edelen vursten welfe.
do newolten im niht helfen
neweder friunt noch mâge.
si huoben sich alsô trâge,
want welf wider dem rîche was.
der chunic chuonrât wînesperch besaz.
welf samente sîne helede,
er wolte di burch ledigen,
mit dem chunige er duo vaht.
welf hête mêror craft;
vil liuzel in daz half:
daz rîche dâ vur traf.
welf vil chûme entran,
im wurden gevangen sîne man.
wînesberc man dô regap,
welf was vehtenes sat.
under diu verhancte mîn trehtîn:
ain haiden hiez sangwîn,
der slaich hin ze rôas,
alsô iz von den christen gerâten was,
an ainem wînachtage,
alsô ih iu nû sage:
der biscof di êrsten misse sanch;
ze den turn wart ain michel gedranch,
die haiden dar vur drungen,
die cristen den scaden gewunnen;
si sluogen den biscof zewâre:
daz houbet viel im ûf daz corporâle.
dâ wart der waltunde got
anderstunt gemarterôt.
der christen marter wart grôz,
daz pluot ze den turn ûz flôz,
da genas liuzel dehain wîp oder man.
wir nechunnen iu niht rehte gesagen,
wie vil der christen reslagen wart.
den tievel gerau sît der rât,
want er liuzel dar an gewan.
mîn trehtîn die sêle zuo sich genam.
der bâbes eugênîus
der gewarf dô alsus:
er hiez iz chlagen drâte
dem chunige chuonrâte
unt dem chunige ludewîge.
daz enstuont niht lange wîle,
unze der abbât pernhart
den vursten geliebte die vart.
er chom ze dem chunige chuonrâte,
er manet in harte
mit sîner suozen lêre.
er sprach, daz selbe unser hêrre
in dar zuo erwelte.
der chunich niht langer netwelte -