welt ir mit vride beliben, so hut euh vor ubelen wiben.
swer ein ubel wip habe,
dern slahe si mit keinem stabe
noch mit keiner ruten:
er lob vor ir die guten.
des tu ie me und ie me:
ir wirt vor zorne so we
daz si daz gegiht bestat
und si niht lange leben lat.
man list an der newen e
daz sechs tusend teufel und mê
in einem menschen waren,
die daz allentsamt verbaren
daz si mit ein ander niht striten
und bi ein ander güetlich liten.
da merket ubele wip bi:
swie lanc, wie wit ein hus si,
der zwei ubeleu wip dar in tete,
ir leben were unstete,
si teten ein ander sulche not
daz si bede legen tot.
da bi bekennet man den list
daz ein ubel wip wirs ist
und drier scherfe erger
und ouch michels kerger
den alle die teufel gemeine,
beide groze und kleine,
und dan deheine creatiure,
gehiure oder ungehiure.