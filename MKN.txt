ditz ist von einer milten kuniginne, got gebe uns die waren minne.
ein kuneginne warp in allen wis
umb lop und umbe der werlde pris,
des wart ir lop vil breit.
si hete ouch eine gewonheit,
die si durch niman zu brach:
so si einen ritter erste sach,
dem hiez si geben zweinzick mark.
des wart ir lop also stark
daz ez vloug in manich lant.
swelch arme ritter daz bevant,
der gerne richer were,
der chom dar durch daz mere.
do waz ein ritter uz chomen,
der het daz mere ouch vernomen.
dem was sere misse gangen,
er waz mulich gevangen
und beschatzet also sere
daz er niht het mere
wan vil boese grawe cleit,
und ein so armes pfert reit
daz in vil choume getruck.
da von waz im not genuck
daz im daz silber wurde,
daz im sin swereu burde
geringet wurde ettewaz.
er gahet vur sich dester baz.
do chom im eines tages vru
ein ander ritter zu,
der was gezimieret
und in allen weiz gezieret
als er turnieren wolte
und iezu sprengen solte.
der arme ritter grüezzet in
und sprach:< wa welt ir hin>?
da begonde der riche jehen
er wolt die kuniginne sehen.
der arme sprach:< dar wil ouch ich.
die leute trostent alle mich
nu vil lange, chum ich dar,
daz mir genade wider var,
sie heiz mir geben zweinzick mark.
nu ist min armut so stark
daz mir vil not tete
daz ich mer gutes hete.>
der riche sprach:< nu saget mir
durch got, waz mannes sit ir>?
do sprach der arme zehant:
< ich bin ein ritter genant.>
da wider sprach der riche:
< ir vart unritterliche;
deswar ir sit ein ritter niht.
ich weiz wol, het ir iht
tugent oder gutes
oder ritterlichez mutes,
ir hette euch bereitet baz.
wa mit bezeuget ir daz
daz ir ein ritter muget gesin?
ez ist doch ninder an euch schin.
ich wolde mich des immer schamen
rit ich mit euh in dem namen
daz ich euch ritters namen jehe.
so uns danne chumen sehe
der chuniginne in gesinde,
so queme ich als ein blinde
und lite spottes solche kraft
daz ich mich ewer geselleschaft
ge rumen dorfte nimmer me.
des wil ich mich behüeten e;
irn rîte nindir mit mir.>
der arme sprach:< wie welt ir
mir er weren die lantstrazzen?
ir müezzet mich riten lazen,
ez sei euch lip oder leit.
ich han der kuneginne hubscheit
vil wol vernomen also gar,
swie arm ich si, chum ich dar,
man enphehet mich minnecliche.>
da wider sprach der riche:
< so wil ich die rechten strazen
durch ewern willen lazen
und riten durch disen walt.
die wege sint nie so manicvalt,
ich wilz wagen da hin
e ich so grozen ungewin
von spotte liden welle
daz ich mich zu euch geselle.>
do chom ein wege scheide,
da schieden si sich baide.
der riche cherte durch den walt:
des er vil groezlich engalt.
ich sag euh wa von daz ergiench.
swelchen weck er da geviench,
den rait er unrechte
unz er und sine knechte
zu jungest chomen an die stat
da si weder weck noch phat
niender deheinen sahen.
da begonden si nahen
da mordere lagen
und ir gemachez phlagen.
die wurden sin gewar
und huben sich zu hant dar.
si erslugen in vil drate
und namen im swaz er hatte.
daz schuf iedoch sin smacheit,
durch die er von der strazen reit,
daz er sin ende da genam.
do der arme hin zu hove quam,
do waz im iesa bereit
ros, phert, kneht und kleit
und wizzes silbers zweinzick mark.
der chuniginne milte was so stark,
swenne ir choem ein newer gast,
dem büeste si swez im gebrast.
daz wurde ein michel mere
swa noch ein chuniginne were
die sulche gabe chonde geben
und also herlichen leben.
nu zeige ich eu die ane bet
die noch tut sam si do tet:
die kuniginne daz ist vrow ere.
die hazzet daz vil sere
daz ir hof so oede stat
und man si eine drinne lat.
nu ist maniger so kark,
der denchet: wa sint die zweinzick mark
die uns vrow ere danne git?
die sint gewis alle zit.
swer si da suchet und gert,
der wirt ir schoene gewert.
die minne daz ist die erste,
die ist aller tugende herste,
an die mack niemen genesen;
daz ander sol die milte wesen;
die dritte daz ist bescheidenheit;
die vierde ist süezzeu arbeit;
die funfte daz ist der selden pris;
so ist die sechste daz er wis
zu der leute hulden harte wol
chan sin, als er von rechte sol;
die sibende ist gut gedinge;
die achte ein mut so ringe
daz er den ere gernden mut
niht gebe umb ein vil michel gut;
die neunde daz ist der gelust
daz im nimmer kein verlust
an sinem lobe wider var,
des nimt er ze allen ziten war;
die zehende marck daz ist der nit
den er treit den valschen ze aller zit;
die einelefte daz ist güete,
daz im allez sin gemüete
zu guten dingen ist gewant;
vreude ist die zwelfte genant;
die drizehende daz ist scham;
die vierzehende daz ist zucht, der werde nam;
die funfzehende daz ist frumekeit,
die endarf im ouch niht wesen leit;
die sechzehende die ist warheit genant,
die ist an dem man vil gut erkant;
die sibenzehende daz ist demut,
die ist ouch dem milten manne gut;
die achzehende daz ist fuge,
die tugende hat kunst genuge;
die neunzehende daz ist hubescheit,
die ist ein ritterlichez kleit;
die zweinzigiste daz ist stetikeit:
sust sint die zweinzick mark bereit.
swem die selde ist beschert
daz er zu vroun eren hove vert
und die zweinzich tugende bejaget,
dem si daz vur war gesaget,
gebe si im zweinzick mark,
dienen wurden nimmer so stark
noch sin lob da von so gut
so ez von den zweinzigen tugenden tut
die zweinzick tugende, swer ir gert,
die sint wol zweinzick marke wert.
ist nu ein arman so gemut
daz er daz beste gerne tut,
so hast in der der des hordes phliget
und sin gedanch dar an liget
wie er den muge gemeren.
der beginnet von im cheren
und beginnet in eine lazzen
riten vroun eren strazzen,
und chert er gegen der schanden walt,
da im die untugent manicvalt
die wege vil schire habent genomen.
da ist er zu der schanden chomen,
die sleht in danne mit ir kraft
in aller der werlde vintschaft:
so ist er got und der werlde tot.
so chumt aber dirre uz aller not
der vrouen eren hof da suchet
und des vil gerne ruchet
daz si im die notdurfte gebe
da mit er furbaz gelebe.
die notdurft der man sol genesen,
ze war daz muz die ere wesen.
der man si lebendick oder tot,
so ist im iedoch eren not.
swer niht eren hat,
des wirt benamen nimmer rat.
nu eret doch got sine kint
daz si zu gotes riche sint,
daz ist in ein michel ere.
nu eret si got noch mere:
er gebeutet uns bi unser e
daz wir si eren immer mê.
sit sich got an ere cheret
und den so groezlich eret
der mit eren ere bejaget,
des wirt im ere gar versaget
der niht mit werken eren gert,
dern wirt ir nimmer gewert.