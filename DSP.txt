ditz mere hebet sich also an von unsers herren lichnam.
ich wil von got einen spigel sagen.
da geruchet stille zu ze dagen
und sult mich recht merken:
ich wil den gelouben sterken.
vor einem spigel stunt ein man,
von dem der spigel bilde gewan.
ein stucke er von dem spigel brach,
dar inne ein ander bilde er sach;
aber ein stucke brach er da van,
daz stucke dren bilde gewan;
so manick stuck er do von brach,
also maniches er dor ynne sach;
der spigel sin bilde doch gantz behielt.
daz bedeutet got, der ie gewielt
und aller dinge hat gewalt,
gantz menne gelich junch und alt.
der man den spigel zu stucken brach.
als manic bilde er dar inne sach,
daz ist der prister der das ampt tut.
o wol im, hat er rechten mut!
als er ob dem alter stat,
der spigel den er hat,
von sinen worten er bilde enphet.
von sunten ez selten iemant secht;
doch ist ez niht so her ergen,
iz habe wip und man gesehen.
swenne der spigel gesegent ist
nach sinem recht, so ist ez christ.
so brichet er in zu heile
der werlde in dreu teile:
in ietlichem teile warer gantzer got.
owe den juden die des habent ir spot!
si taten im ane schult den tot.
an siner merunge er gebot
daz wir sinen lichnam solden enphan.
sint ist manic stucke von im getan
und ist doch gantz als er do was
do sin die reine maget genas,
und belibet gantz geliche
so die sunne schines riche.
also der sunne niht ze stet,
swi vil schines von ir get,
also mag gotes niht zergan,
swi vil die leute sin enphan.
swelch man in der sunnen stat,
den schin er al mit alle hat;
gent ouch tusent man dar in,
ir keiner hat den kleinsten schin.
die rede ich got geliche:
er ist gewaldes also riche,
wie manic man in enphat,
ir iglich in mit alle hat.
die daz niht gemerken kunnen,
die pruven bi der sunnen:
ir licht in manic venster gat,
an dem himel si doch gantz bestat;
in manic hol get ir schin,
und muz doch immer ein sunne sin
und luchtet juden, heiden, christen.
er ist von grozen listen,
der die sunne gemachet hat
daz ir des schines niht zergat;
wie mochte danne sin zergan
der daz an der sunne hat getan?
die an dem gelouben wanken,
die pruven in ir gedancken
daz manic tusent wazzer gen
und müezen niht stille sten.
si habent gevlozzen sechs tusent jar
und dennoch mer al verwar
und alle tage vlîzzen.
wer kan die rede entsliezzen
war sich die wazzer han genumen
und wa von si sint alrest bekomen.
der den wazzern gebieten mac,
di niht wan vlizen naht und tak,
und uber al die werlt geteilet hat,
swenn er wil, si gar zergat,
der mack sich teilen und lazen geben
allen den die in der werlde leben
die in gerne wellen enphahen,
an den die christen gelouben haben.
weren alle menschen pfaffen
und alle dar zu geschaffen
daz si got scholden segenen,
so vil der tropfen regenen,
er wer niht grozer noch minner.
bi dem mer ich euch inner:
al wazzer muz dar in gen,
und must doch bi sinem stade gestên;
von anegenge in gevlozzen hat
und vluzet die wile die werlt stat:
daz mer niht dester tieffer ist.
da bi bruvet gotes list,
ez mac sich niht breiten noch lengen,
die wile iz got niht wil vorhengen.
daz mer muz sin swie er wil.
dar umbe dunket ieman des zu vil
daz er sinen lichnam aller werlt let
und sin doch niht zeget
noch ist sin mer in sinen drin personen:
die ez gelouben, die wil er chroenen.
enphieng in die werlt al gemeine
an allen valsch reine,
groz oder cleine,
junge und alt in eine,
so were er doch niht wan ein got.
der ez niht geloubet, der ist tot.
daz wil ich bedeuten
allen guten leuten.
wa ein prediger stat
da sich daz volk gesamet hat,
daz wort von sinem munde get.
swie manic ore daz enphet,
so ist ez doch niht wan ein wort.
swie vil der ist, die iz han gehort,
al teilet ez sich in tusent valt,
ir ieclichem ist doch ein wort gezalt,
und ist doch zu der stunde
ein wort uz des pristers munde.
alsust kan sich teilen got.
die seligen halden sin gebot.
er ist geteilet zu manger stunt
in manges tusent menschen munt
und ist ein geist also do
do er die menscheit uber sich zô.
vil manick groz gebirge stat
daz got von niht gemachet hat.
der mac wol die erden
zu vleische lazen werden.
uf dem alter daz vil reine brot,
der iz niht izzet, der ist tot.
ketzer, juden, heiden toubent
daz si des niht geloubent.
so manic oblat uf dem alter vor dem prister lit
der sines amptes rechte phlit,
also dicke wirt daz brot
zu gotes lichnamen vor unser not;
sin lichnam doch al gantz bestet.
als der von dem spigel ein stucke slet,
iglich stucke sin bilde enpfat;
der spigel doch sin bilde hat.
got ist daz werde spigel glas
da die werlt mit genas.
von rechte er spigels namen hat,
wan er spigels recht begat.
swi vil der leute in den spigel sicht,
ir aller bilde er rechte enpheht.
swie vil der leute ouch got enpfan,
er muz doch immer gantz bestan.
dar umbe weiz ich doch wol verwar:
got ist ein reiner spigel clar.
der spigel bedeutet die menscheit,
daz bilde dar inne die gotheit.
man mac den spigel wol zu slan,
daz bilde dar inne niman gevan.
gotes menscheit wart geslagen,
die gotheit mochte niman verjagen.
daz endunke niman wunderlich
daz ich der gotheit sage gelich.
in dem spigel ist ein bilde so ungewis
daz immer ungevangen is.
niewan die gotheit nieman enpfienc,
die menscheit an dem kruce hienc:
der wart vil groze not getan,
die gotheit nieman mochte han.
dar umbe han ich den spigel gezalt
zu menschen und zu gotes gewalt.
von aschen ist der mensche kumen,
von aschen ist der spigel genumen.
dar umb ist der spigel gelich
got in dem himelrich. amen.