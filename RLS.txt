got in vier elementen
sich erscheinet.
ob wir den nicht recht erkenten,
der uns hât gereinet?
aller sünden smitten
wuosch uns abe sîn bluot.
sîn vleisch wart durchstochen
sam diu erde,
die mit phlüegen wirt zebrochen.
dar nâch der vil werde
an dem krûtze mitten
hienc; sin vrucht ist guot.
der uns sîn vleischlich erde in acker brâchte,
ze sâte er wart gephlüeget in der marter.
dô er menschlîche brôdicheit bedâchte,
dô wart menscheit im trûter unde zarter.
nû kumpt sîn erbarmen
uns ze trôste,
sît daz er die vreuden armen
gnædichlîche erlôste
von des tiuvels kyten
ûz der helle gluot.
wer kan daz begrîfen
al mit sinne,
wie man twinget in den phîfen
luft, daz sie gewinne
süezer doene schelle,
kreftich unde lût?
von sich selben kunde
luft nicht bringen
alsô guoter doene vunde,
des muoz man sie twingen.
steige unde velle,
dâ von wirt sie trût.
sam ist uns got nû herzelîchen trûter,
sît daz die luft in sînes herzen grunde
betwungen wart, sô reine, süeze, lûter,
der lufte galm erschein im ûz dem munde.
dô des krûtzes vürste
sprach die mære
iamerlîche, daz in dürste
und ez volkomen wære,
her brâchte ûz der helle
maniger sêle brût.
viur ist nicht sô kreftich
heiz al eine,
ê sîn marter im ze scheftich
wirt. wie man daz meine,
des ist ungelêret
maniger hande man:
mit den blâsebalgen
wirt gepînet
viur, daz ez muoz vor winde walgen,
daz sîn gluote erschînet.
kreftelîchen mêret
wirt sîn hitze dan.
alsô wart gotes barmicheit geblâsen:
vil maniges iudenbalges âdem anspîte
sînen lîb, dô er entfienc vil marter mâsen,
dâ von sîn lob erklinget alsô wîte.
nû sîn gnâden güete
heizer brinnet,
in der wâren minne glüete
her diu menscheit minnet.
des sî got geêret,
der daz allez kan.
wazzer hât natiure
kalt gestellet.
man betwinget ez mit viure,
daz sîn walm erwellet,
daz ein rôe spîse
wirt gemachet gar.
sunder twingen siudet
wazzer selten.
swer mich des mit kunst vergiudet,
des muoz ich entgelte.
ob ich daz bewîse,
des wirt man gewar:
got ist gelîch dem wazzer in disen sachen,
ie wesender got, starc, ê her mensche würde;
ist wazzer starch, daz mac man starcher machen
sam tete sich got mit sîner menschen bürde.
kristes ougen wazzer
sôt in walme.
wart sîn menscheit vreuden lazzer
in des tôdes qualme,
des stêt her ze prîse
missewende bar.
der den zirkel tichte
senewel umme
und die linien durch die richte
sunder alle krumme
nâch der winkel mâze
zwîer wende schaft,
wol sîn zirkel elle
dinc begrîfet,
beide himel und die helle,
daz im nicht entslîfet.
ganz in rechter sâze
vollichlîch sîn kraft
gezirkelt hât sich selbe um alle kêre,
daz nicht ist ûzen im, des man gedenket.
dîn linie durch den zirkel recht uns lêre
der wîse geist, den uns der vater schenket
unde den sun gewaltich
kunde senden
uns ein got, des name drîvaltich
ist, der in zwên wenden
zwîer ê gelâze
selbe ist winkelhaft.
loter ritter boese,
phlichtgeselle,
daz dîn wîb got von dir loese,
du laz unde du snelle:
snel in houbetschanden,
aller tugende laz!
vische, vogele, würme,
tier mit liuten
dîner vreuden burch erstürme,
waz ich kan gediuten,
gnâde in allen landen
sol dir sîn gehaz.
dich mîde gruoz von allen guoten vrouwen.
dîn sâme unde ouch dîn sât verdorre unsüeze
sô gelboe der berc von allen touwen
verteilet ist, der vluoch dir haften müeze.
unheil dir beiegene,
swâ du kêres,
swebel, bech, viur ûf dich regene,
wen du schande mêres.
got der sol mîn anden
an dir rechen baz.
prüebet, herren, prüebet,
wer vertirbet.
nâch dem lützel ougen trüebet,
der in kerge stirbet;
sîn lob mit im sîget,
sô daz recht gebôt.
swâ ein milter herre
lîbes wantelt,
klagendez lob vür helle werre
wirt umme in gemantelt,
daz er schône ûf stîget,
ûz von aller nôt.
wer helfet dem, des name hie wirt vergezzen?
des man nâch tôde selten wol gedenket,
sie ne ruochen, die sîn erbe haben besezzen,
ob er wirt in der helle grunt gesenket.
swer nû lob versûmet
rîche lebende,
swenne her ez hie mit schanden rûmet,
klage im nâch ze gebende
wirt vil gar geswîget:
sô ist her vollen tôt.
messinc unde kopfer,
der daz werket,
der ist ouch ein hamerklopfer,
doch sô wirt gemerket
messinc bî dem golde,
swer daz prüeben kan.
lûter guldîn smîde
vürsten zieret.
herren bruste nicht erlîde
kopfer; wirt gewieret,
messincmeister solde
wîchen baz hin dan.
die vürsten sint des kopfers worden inne,
wie daz gemischet ist mit kalemîne.
die trüegen ez noch vür guot in irme sinne,
gemischet valsch bî goldes liechtem schîne.
kunterfeiter, bringe
dîn zimierde,
messinc unde kopfer dringe
her mit valscher wirde.
daz dîn herze wolde,
dar hâstû nicht an.
ihesus krist, der kristen
ê wart gichtich,
der mac uns vil wol gevristen,
daz ist ougen sichtich.
tôdes kunft uns allen
willich ist bereit.
got hette einen marner
lange vristet,
der was maniges warner.
nû hât in verlistet
mortliche tôdes vallen.
got, daz ist mir leit!
schentlîcher mort der wart noch nie begangen
an eime kranken, blinden alten manne,
deme selber nâch dem tôde möchte erlangen.
die morder sîn die stên ze gotes banne.
kristes muoter, süeze
maget, gedenke,
was her dînes lobes grüeze
schône mit gelenke
manigem kunde schallen
dîner werdicheit.
swer kan beide, brechen
unde büezen,
der mac wol ze dingen sprechen
sûren unde ze süezen.
sol ein wîs man kunnen
schanden sich bewarn,
sô wirt her genæme
ze allen stunden;
swaz er tuot, daz ist gezæme
gesten unde den kunden.
got wil êre gunnen
den, die rechte varn.
die kristes in ze loeser nicht verlougen
und im des iên, daz in ein maget gebære,
die sêt her an mit liebes vaters ougen.
ir rechten kristen, vreuwet iuch der mære.
iuden, ketzer, heiden,
boese kristen,
wer sol iuch rechtes bescheiden?
satanâs mit listen
stricket iuch sô tougen,
daz ir êren barn.
got, der aller wunder
wunder wundert,
der hât sunderlîch besunder
wunder ûz gesundert,
daz vür alle wunder
michel wunder ist.
sunder sünden schimel
wunderære,
got ob allen himelen himel,
dû bist wunderbære
mitten, oben und under,
umme durch dîn list.
mit listen her aller liste list verliste,
dô sich got reine in menschen vleisch gevleischte,
dâ er mit list sich vierzich wochen vriste.
sô grôzer wunder list ich nie gevreischte,
daz ein maget gebære
sünden vrîe
ein kint, daz ir vater wære.
süeze maget marîe,
gotes flammen zunder
dû mit wundere bist.
der wîse heiden cato, der nie touf gewan,
der sprichet die wort, daz ein islich kristenman
bedenken mac, wie daz ein heiden vünde;
her sprach:< ich bin den sünden alsô gar gehaz,
ob nicht die gote sünde ræchen, wist ich daz,
ob nimmer mensche wiste mîne sünde,
dennoch welt ich die sünde lân,
sie ist ungesunt, von reinicheit gescheiden.
daz mîner sünde würde nimmer nicht geseit,
doch liez ich sünde durch der sünden unreinicheit.>
nu prüebe, kristenvolc: diz sprach ein heiden! ihesus der sprach ze sînen iungeren:< swâ ir sît,
in einer wirtschaft oder ze einer hôgezît,
ir sulet iuch selber nicht ze hôe setzen.
der wirt in grôzen êren vil die baz erkant,
swenne er kumet, unde grîfet in bî der hant
der wîse wirt, der kan im daz ergetzen:
den biderben nideren setzet her hô,
der hôe saz, dem ist daz michel schande;
ze dem her sprichet « stêt ûf unde rûmet deme die stat! »,
der hôe sitzet: ob der baz erworben hât,
so wirt bekant, der sich nicht selber kande.> der kuninc salomôn gewaltich unde rîch,
der wîse man, her sprach:< es ist unlobelîch,
daz sich ein alter man ze tôren machet;
daz ouch des rîchen mannes wort ist vil gelogen
( der habe undanc); arman hôchvartich unde betrogen,
der drîer hande liute sælde swachet.
got ist in sunderlîchen gram,
den alten tôren, rîchen lügenæren,
des armen menschen hôchvart. der es nicht wol vermac,
der lîdet in der werlde manigen swæren tac.
nâch irme tôde lît ir sêle in swæren.> nu muoz ich dicke liegen durch des lîbes nôt,
sît daz unrechticheit der rechticheit gebôt,
daz sie nicht alle recht mit rechte ensprichet.
unrechticheit gewaltes hât sô manige wal,
daz rechticheit nicht kan ir rechten widerzal
gebrûchen, dâ von rechtes vil zebrichet.
daz prüebich an den rîchen wol,
daz ir gewalt ir unrecht recht kan heizen.
man mac ein dinc wol heizen, swie man ez heizen wil,
daz urteil gotes ist daz rechte hôheste zil,
vor deme sol unrecht sich noch selben reizen. nu daz ist von der armen sünder schulden komen,
daz gotes sun diu menscheit hât an sich genomen,
dar zuo brâcht in die barmunge und die minne.
wir ne wæren anders alle nimmer worden lôs,
marîa maget, wenne daz dich got ze muoter kôs,
nu bistu aller tiuvele twingerinne
unde vrouwe ob aller engele schar.
du gotes bist in gotes walt gewaltich,
daz hâstu von der kranken sündere missetât.
nu helfe der armen schare, die dir geholfen hât
des, daz dîn êre ist alsô manichvaltich. daz alle sünder wisten gotes muoter kraft,
so ne würde nimmer kristenmensche zwîvelhaft.
ir güete, ir minne gotes zorn verwindet.
marîa kan, sie muoz, sie mac, sie sol, sie wil
dem sündere helfen, sie hât aller gnâden vil.
den sie mit liebe in irme dienste vindet,
deme helfet gotes barmicheit,
die groezer ist wen aller menschen sünde.
iâ quæmen aller tiuvel schare ûf in ze klage
ê dem gerechten richte zuo deme lesten tage,
der sünder obe dem recht nû gnâde vünde. sô grôze liebe dâ zesamen wirt getragen,
daz enkunde nimmer menschen zunge vollen sagen.
vür swelichen sündere marîâ wil dingen,
sie sprichet:< kint, daz sint die brüste, die du süges,
gedenke, lieber sune, gewere mich, ob du müges,
lâ mich den sündere dir ze hulden bringen.
sich, herzen trût, diz ist der schôz,
dar ich dich ûffe want mit kranken tuochen.
gedenke dîner scharfen marter, wie der tôt
dîn menschenherze brach vür aller sünder nôt.
sie müezen sünden, dar nâch gnâde suochen.> sô nimpt der sun sîne edelen muoter bî der hant
unde sprichet:< vater mîn, ez ist alsô gewant,
mîn muoter und ich suochen dîn erbarmen.
gedenke, vater, dô ich von dem himele quam,
daz ich von mîner muoter menscheit an mich nam.
du sæges mich gekrûtzet mit den armen.
den tôt ich vür die sünder leit,
nu schouwe, herre vater, mîne wunden:
ouch leit ich an handen unde an vüezen ungemach
unde in der sîten, dâ mich tôt ein blinde erstach;
dar umme hât manich sünder gnâde vunden.> krist, durch den vrîtac, den du vrî uns hâs gegeben,
do dîn lîb uns koufte vrî, dîn tôt gab uns dem leben,
von tôdes eigenschaft wir sint gevrîet.
sîn ôstermorgen sigehaften strît geschuof
uns, vriderîche sælde dâ von sich erhuof,
vil vreuden, die ze sælden uns gedîet.
gib nû durch al dîn arebeit,
vil süezer got, die dû noch ie getæte,
den kuningen unde den vürsten herren sulechen muot,
daz in der kristenheit der vride werde guot:
vride und vreude ist leider gar unstæte. sît man daz boese bî dem guoten merken sol,
sô merket man daz guote bî dem boesen wol;
und ne wære nicht boeser dinc, sô ne wære nicht guoter.
hette eva unde adam nicht gebrochen gotes gebot
unde hette diu menscheit nie gesündet wider got,
sô ne wære marîa nicht gotes muoter;
unde hette got der menscheit nicht,
was lobes hette her dan von menschen zungen?
wir sulen im danken sîner edeln milticheit
unde sîner marter, die er durch uns sünder leit,
des ist unde wirt ime lob âne zal gesungen. dô ihesus, gotes sun, mensche an dem krûtze erstarb,
sîn gotheit vuor ze himele, dâ sie helfe erwarb.
der vater unde der sun mit gotes geiste
quam in dem dritten morgen zuo der erden nider,
dô wart ihesus, der tôte mensche, lebendich wider,
der sun dem vater sîn geheiz erleiste.
dô er war got unde mensche ûf stuont,
die helle zebrach den vriunden sîn zu troste.
sam lâze her mich hiute in sînem vride ûf stân,
alsô her vride vacht, des ich gelouben hân,
dô her adam und al die sînen erlôste. wer ich in künsten wîs alsô plato was,
ein aristotiles unde ein meister ipocras,
galienus unde ein socrates, die wîsen;
virgilius kunst, boecius, cato, seneca mite,
donatus, beda: het ich al ir künste site,
dennoch sô ne kundich nimmer vollen prîsen
des hôch gelobeten vürsten lob
volbrecht ich nicht, sîn ist mê und ie mêre.
ich hân von brûnes munde und ouch von manigem man
gehôrt, daz sîn lob nieman gar volachten kan.
wîch von im, schande, swâ her hinnen kêre. durch swarze nacht ûf dringet liecht der morgen grâ,
der klâren wolkenlôsen luft ir himel blâ
gezieret ist mit liechter sunnen glaste.
sam ist geschônet unde gezieret beigerlant
mit einem vürsten, der dâ loeset unser phant
den gerenden unde manigerhande gaste.
her ist vor allem valsche klâr
alsam die luft ân alle trüebe erkennet:
des roemeschen rîches erste kieser an dem kür,
an leien vürsten hât er slüzzel unde tür,
lodewich, herzoge unde pfallenzgrâve genennet. ir edelen herren ritter unde gerende diet
unde alle geistlich orden, die sîn hant beriet,
nu sît gemant, daz ir sîn nicht vergezzen,
des edelen vürsten, der sô grozer tugende phlac,
daz êre in sîme herzen an sîn ende lac,
went an den tôt sô hât her lob besezzen.
dem an sîn alter grîse hâr
mit êren wuoxsen sunder kerge nâhen,
daz was der milte vürste barnam von stetîn.
ich ziuge an al die gerenden, die nû lebendich sîn,
daz sie nie milter süezen vürsten sâhen. her ist nû hin, sîn vleisch ist tôt unde ist begraben,
des hant die armen sorgen siechen kunde laben,
daz er sie wol von armuot siuche erlôste.
sît her sô manigen hie von nôt geholfen hât,
nû helf im, gotes muoter, der barmunge rât
mit dîner helfe kum im dort zuo trôste.
der herren unde der ritter munt,
der vrouwen, geistlich orden, gernden zungen,
die sulen dich, süeze muoter, bitten unde manen,
daz dû im wollest dîner êren strâze banen,
wenne barnam nie von êren wart gedrungen. daz gedeones wollen vlius in touwe
quam, himelvrucht, daz ist die brût
der wâren gotes minne.
her moises der sach ze wunderschouwe
den grüenen busch, der gotes trût,
dâ got was selben inne.
der himele viur dar inne enbran,
sîn est und ouch sîn loub nie wart versenget.
nû wis gegrüezet, aller himele vrouwe.
aaron, dîn gerte vruchten kan,
des sich al vrucht entfenget. daz vlius in himeltouwe lac begozzen,
ein busch enbran, ein trocken gart
truoch bluomen unde mandel:
der himele geist quam in ir lîb gevlozzen
der süezen maget, die muoter wart
des kindes âne wandel.
sie grüener busch in viure klâr,
sie blüender gart, sie muoter maget âne ende:
ir vlius daz truoch den himeltou beslozzen.
marîa maget ein kint gebar:
got gab sich an ir hende. die gar gelêrten leiebæren pfaffen
die singent( des mich wunder hât,
ob sie daz wollen gründen),
wie al der helle winkel sint geschaffen,
unde wie daz himelrîch al stât.
ich wæne, sie es nie durchvünden,
wie sî gestalt der himele kreiz,
daz edele firmament mit den planêten.
sie wollen wizzen( die sich selber affen),
daz âne got kein mensche weiz:
des sint sie wânprophêten. ez sprach ein iunger kuninc, der was ein heiden:
< wie sol ich tuon, wie sol ich leben,
daz man mich vürchte sêre?
zuchtmeister mîn, daz soltu mich bescheiden.
kanstû mir dâ zuo lêre geben,
daz ist ein guote lêre.
sîn meister sprach: daz kan ich wol:
wiltû, daz man dich vürchte, swâ du kêres,
so vürchte got, lâ dir unvuoge leiden;
ze rechte man dich vürchten sol:
des dû got vürchten lêres.> sich dunket maniger edele unde hêre,
wert unde rîch unde wol geborn,
wîs unde gar genæme.
der sumelîcher triuget sich vil sêre;
der sich sô gæbe hât erkorn,
nicht wol dem lüge anzæme.
swem dunke, daz er edele sî,
den bitte ich, daz er prüebe an lügenære:
sêt her, mit lüge erwerben lob und êre,
da muoz ie valscheit wesen bî.
daz lob ist mir unmære. der kuninc nabugodonosor gesach in sime troume
ein bilde von der erden an den himel reichen,
dem was daz houbet guldîn wunderlîch( des nam her goume),
die brust und arme silberîn dem selben zeichen;
sîn bûch êrîn geschaffen was, diu die von hertem stâle,
îsîn die bein,
die vüeze erdîn und îsenîn, daz bilde brach ze mâle
ein grôzer stein,
der quam ûz einem berge ân alle werc al eine.
der stein zereib daz bilde und al zebrach ez kleine.
daz houbet guldîn ist diu kristenheit unde alle kristen:
swan sô der mensche in sîner toufe wirt gereinet,
sô ist her lûter alsô ein golt. wil got sîn leben vristen,
sô nidert in die sünde; alsam daz silber meinet.
unde ist er danne sünden vol in sînen mittel iâren
( êrîner var:
dô er sich selber lûtert nicht, her wil verharten zwâren
in sünden gar),
sô kumt sîn alter ûf die bein: mür bruchîsen.
zebrechent im die vüeze erdîn, sô muoz her rîsen.
sô zürnet sich der stein, der ûz dem berge quam geloufen,
der loufet ûf den sünder, daz er al zebrichet.
welich ist der stein? - daz ist der got, der sich liez ihesus toufen.
der berch ist marîâ, die maget, der man wol sprichet.
got was âne aller sünden meil in ir, von ir ze kinde
wart her geborn.
her ist der stein, sie ist der berch; sîn loufen wirt vil swinde.
der ist verlorn
gar êwichlîche, swer sô lange in sünden blîbet,
daz in der stein alsam daz bilde gar zerîbet.
des wazzers möchte lîchte, daz ein rat wol bræchte kerren.
daz vant ein alter mülnære uns in hône wîse.
hât her vil starker vluot gewalt, waz mac uns daz gewerren?
sîn breiter wâch der stêt ouch nicht in ganzem prîse:
sîn übervlüete ist alsô grôz, daz sie den tîch gebrichet
mit ungevuoch.
swer daz mit vuoge erwerbet, daz man im daz beste sprichet,
des ist genuoch.
sprich, mülnære, nû dîn wâch drî starche rat wol trîbet,
wes schult ist, daz dîn müle sô dicke lære blîbet?
wellich ist dîn wâch? - daz ist der sin, der dir ûz herzen vliuzet.
drî rat her umme trîbet: weistus nicht, sô vrâges.
daz eine rat melet dir latîn, des vil dîn kunst geniuzet,
dar umme endanke ich dir nicht sêre grôzes wâges.
daz ander rat dir swæbesch melet: dîn diutsch ist uns ze dræte.
daz dritte rat
daz ist dîn alter, nû ist dîn kunst verkunstet. ob ich hæte
den selben phat
gegen ze latîn unde ze diutischen alsô lange
sô dû, mîn wazzer wære ouch starcher mit gesange.
vil lieber marner, vriunt, bistû der beste diutische singer,
den man nû lebendich weiz, des hât dîn name grôze êre.
dû hâs die mûseken an der hant, die sillaben an dem vinger
gemezzen, des versmâ die leien nicht ze sêre.
dû weist nicht al, daz got vermac, wie er al sîne gâbe
geteilet hât.
iâ gît her eime saxsen alsô vil alsô eime swâbe
helfe unde rât.
daz sunte pawel in der pisteln hât gesprochen:
< got gît nâch sînem willen>, lâ daz ungerochen.
ren, ram, rint - rechte râten ruoch nâch meisterlicher orden:
wie mac daz wunderlîche wunder sîn genennet?
ez was ein kint unde wart ein man und ist ein kint geworden.
daz wunder ist vür wunder wunderlîche erkennet.
ez ist ein ren der wildicheit, ein ram der unbehende,
der zucht ein rint;
von alter gêt ez hinder sich, sîn lob hât widerwende.
daz wunderkint
treit grâer varwen stopfel hâr ûf kindes kinne.
ez ist genant - nû rât, bistû des namen inne!
ir knechte sêt iuch alle vür, des sult ir mir gelouben:
der vürsten und der herren vride ist ûz gegangen.
swer nû kan tac unde nacht hûs unde strâzen rouben,
der wirt in der herberge wol entfangen.
swenne her maniger hande ware in sîme sacke bringet,
sô wirt im gelt,
dâ von im sîn gêre und ouch sîn biutel dicke erklinget.
her kluocher helt,
ist her dan ein küener rouber grimmes muotes,
im gebrichet ê des lîbes dan des guotes.
got, der nie sünden werc begienc, der machez im ze sûre,
des schult ez sî, daz man urlouge nicht ensüenet.
sie hetten leides alze vil, die armen lantgebûre.
nû sê ich, daz bî irme guote maniger küenet.
die kranke diet von swacher art die kristenheit nû neisen,
gebûres kint,
die ne lâzen nichtes nicht den armen witewen unde weisen.
die rouber sint,
sie loufen sumelîche von ir meister phluoge,
den armen liuten nieman tuot sô grôze unvuoge.
ich wolte, daz die hôen vürsten unde die herren alle
gedæchten an die nôt der gotes kristenheite,
daz man sie vünde in miltem muote, in rîcher vreuden schalle,
daz in iren landen wære vride, guot geleite:
sô möchten sie mit rechticheit vor gotes angesichte
ze rechte stân.
mit kurzen worten sprichet got; sîn grûwelich gerichte
sol vollen gân
ûf den, der unrecht, urlouge unde unvride minnet,
daz er in helleglüeten sunder vride brinnet.
ein âbentiur hie vor geschach, nû merket, waz ez diute:
ein blinder man gienc eines nachtes ûf der strâze,
dem brande ein blas in sîner hant; dô quâmen sênde liute,
die giengen in ze muoze. wunder âne mâze
sô nam sie des, waz dirre blinde mit dem blase wolte,
der nicht ensach.
der eine vragete in, waz im daz blas getragen solte.
der blinde iach:
< daz ich gesênden liuten lûchte,> - prüebet alle! -
< die wîsen mich ze wege von der graben valle.>
die iuden, ketzer unde heiden in daz swarze abgründe
got ihesus krist gevluochet hât, daz ist ir erbe.
getoufter wuocherære, du schalc begêst vil grôze sünde,
got wil, daz al dîn werdicheit mit dir verterbe.
ein volc ist in der kristenheit, dem got noch swinder vluochet:
ipocritê,
der büezen - schoene pharisêi! - nimmer got geruochet.
sô wê in, wê,
sie tragen alle in irme herzen bitter gallen
und in ir munde honichseim. ôwê den allen!
mir zagelweifet sumelich hunt vriuntlîchen âne mâze,
der mich doch unverschuldes wîlen gerne bizze.
den muoz ich streichen, daz er sîner bosheit mich erlâze.
her wænet, daz ich sîner schalcheit nicht enwizze.
iâ, boeser wicht, welt ich ez tuon, ich bræchte iuch dicke gelsen,
ir valscher hunt,
wan daz ir mich in iudas triuwen beten iuwer helsen,
daz ist mir kunt.
ich weiz wol, daz ir iuch ze mîme schaden vreuwen,
doch wil ich iuwer valschen list mit vuoge steuwen.
mich wundert, wie den tummen kargen herren sî ze muote,
daz sie nicht wellen herren sîn wîs unde milte.
die wîsen milten herren mit der kargen herren guote
bekosten manigen stolzen vechter under schilte.
daz ich wære edele unde rîch( sô manige herren heizen,
der muot ist kranc),
mir dûchte, ê ich mîn guot mir lieze abrouben unde - reizen
âne mînen danc,
zwâre, ich vergæbe ez selben, ê manz mir benæme.
sô vünde ich manigen man, der mir ze helfe quæme.
wir lîden in der sumerzît vil heizer sunnen blicke.
daz prüeb ich, daz ein kalder winter dar nâch dîhet.
swan sô der snê gevallen ist, sô hoer ich, daz vil dicke
man sprichet< gib den winden brôt, ez hât gesnîhet.>
swer sîne guoten winde lât in hungernôt verterben
den sumer lanc,
der mac des winters in dem snê vil lützel mite erwerben,
ir macht ist kranc.
al mînen vriunden wil ich disen sanc bediuten:
kranc ist der herren macht mit ungereiten liuten.
der lieben süezen milten herren angesicht mich vreuwet,
daz ich von herzelîcher liebe muoz erschricken.
mîn herze hupfet manigen sprunc, mir ist vil ungedreuwet,
swen ich gesê getriuwer herren ougen blicken,
sô dunket mich, daz firmament, planêten unde sterne
mir nâhen sîn.
daz ich getriuwer herren milten ougen sê sô gerne,
der sunnen schîn
mich vreuwet nicht sô wol in sumelîcher stunde
alsam ein gruoz von eines süezen herren munde.
den gar verschamten kargen herren kan ich nicht gesingen,
daz in ze danke sî, des muoz mich ir verdriezen;
die wil ich um ir gâbe nimmer alze vil gedringen.
sô trûwe ich milter herren michel baz geniezen.
die bitter, vûlen, sûren, boesen, kargen, êren blozen
herren namen,
die wænent sich den süezen milten herren lîch genôzen,
dar umme ich schamen
lîden, sam ich an in prüebe nagels kunne.
got gunne mir baz heiles, dan ich in wol gunne.
die swalewe vêt die mücken, vor den valken des sie bâget.
den ertvluc unde den swippersweif kan sie baz üeben.
ir arme quitel, zwitter, schorfen, snarz ouch sange lâget,
sie wil mit listen aller vogele doene prüeben.
die lerche und ouch die nachtegal die müezen von der swalewen
verdulden spot,
daz ist mir leit, ich klagez mê dan ob die louber valewen.
ach herre got,
wie sol ein tôre werden wîs, der sich vergizzet,
der zirket vremede kunst ê danne her sîne mizzet?
dô got menschlîch ûf erden gienc mit sînen knechten allen,
dô quam her ze einem mâle ûf eine hôe brücken,
darunder vlôz ein tiefer bach, dô was dar în gevallen
ein man, dem sunte peter quam dar zuo gelücken.
dô her den helfelosen man gesach ze grunde sinken
( tief was der bach),
dô rief her:< helf im, herre got, lâ nicht den man vertrinken!>
got wider sprach:
< swer sich helfen wil, dem wil ich helfe senden;
der rüere sich mit vüezen unde mit den henden.>
vervluochet sî der vürgedanc ûz valsches herzen grunde!
vervluochet sî, der valschen rât aller erst bedenket!
vervluochet sî die valsche zunge in valsches mannes munde,
dâ her den valschen rât mit worten ûz gelenket.
sô wê den tummen herren, wê! der ôren sîn verwâzen!
ir heil zegât,
die valsches râtes volgen unde hoeren unde lâzen
ir rechten rât.
her tummer gouch, swie rîch her sî, der nicht enprüebet,
daz eines valschen mannes rât ein lant betrüebet.
iô sol man gotes arebeit gedenken ze allen zîten,
waz her vil swære hete von des menschen bruche.
her leit vil schemelichen tôt, man stach in durch die sîten,
dar zuo sô muoser lîden manigen smâhen spruche.
des singet noch ein creatiur( der marterunge urkünde),
daz ist der han,
wie ihesus an dem krûtze hienc vür aller menschen sünde
( gedenket dar an);
her slêt sich selben unde ruofet< crucifixus>.
daz ihesus an der hafte hienc des tôdes ric sus!
man möchte ein bilde mâlen an die want mit eime nacke,
daz sunder antlitz wære, wolte manz verkêren.
âschaffen bilde mâler, unbederve snatersnacke,
nû mâle selbe ein bilde. wer sol dich daz lêren,
daz dû im kêres zuo der want die nase, munt und ougen,
stirne und kin,
daz man antlitz und ôren sê? der kunst wil ich dich lougen,
ich weiz den sin:
gesniten antlitz mac man zuo der wende schicken,
gemâlte bilde müezen gegen ir meister blicken.
kundich der herren muoze wol gerâmen ze allen stunden,
daz ich sie bæte, swen sie geben wol geluste,
sô würdich dicke guotes rîch in maniger stat gevunden,
daz gaben mir die herren. kundich durch ir bruste
gesên ir herze und ouch ir sin, ob dâ icht milte wære,
mit lobes lust
sô liede ich selten aremuot. nû lîdich manige sware.
der herren brust
vindich bedecket mit sô maniger hande dache,
ich enkan des nicht gerâmen, wen ir milte wache.
ich wil den herren singen unde sagen unde lachen,
daz sie gedenken mîner kunst, ich denke ir milde.
ich kan sie machen vrô, sie vreuwen mich in manigen sachen.
solt ich erweinen guot, daz wære ein grôz unbilde.
daz ist ein arme kunst, dâ man der herren guot erweinet,
die vreude ist kranc.
die herren, die sich mit den weinern hânt alsô vereinet,
dâ vlie mîn sanc.
io erken ich manigen herren; lîchte vundich einen,
der mir durch singen lieber gæbe wen durch weinen.
iô sol ich gote klagen unde weinen mîne sünde:
ich weiz wol, daz er mîn weinen gerne hoeret.
mit reinem bete ich got sô drâte wol gebitten künde;
swer alsô weinen kan, der blîbet ungetoeret.
die gotes ougen sên des menschen ougen weinen gerne
vür missetât.
der sich von gotes hulden mit den sünden dicke verne
geworfen hât,
der sol mit weinen gotes barmicheit betwingen,
daz er im genâdich sî. - der werlde sol man singen.
heralt ein singer was genant, des muot was sô verkêret,
der sanc den boesen herren lob unde schalt die guoten.
dô man des wart gewar, dô sprach man:< swer nû ist geunêret,
der mac sich lobes in haraldes dôn vermuoten.>
der trûwe und êre in herzen truoc mit allen guoten dingen,
den man her schalt;
dem al die menie laster sprach, des lob begunder singen:
des phlac heralt.
noch weiz ich den, her enslîchet nimmer alsô lîse,
her enbezzer sich, sîn lob kumt in haraldes wîse.
mir wære leit, daz ich den liuten allen wol behagete.
solt ich ir aller hulde hân, wie tætich danne?
swen ich verræter, diebe, rouber, morder lob beiagete,
der ketzer unde der heiden, sô wære ich ze banne.
kan ich der boesen liute haz mit rechticheit verschulden,
sô tuon ich recht.
mit boesen werken wirbet man nâch boeser liute hulden.
der boesen knecht
ne wil ich nimmer sîn gelîch alsô der guoten,
der êrelôsen hulde ne wil ich nimmer muoten.
der tôren sin unde affen rât, die wegen wol gelîche,
swâ man sie vor den wîsen zuo der wâge bringet.
die tôren unde die affen dunken sich gar sinnen rîche;
swer affen râtes volget, vil im misselinget.
des tôren sin ist wankelsam und ist gar wandelbære,
daz ist mir kunt.
swer den tôren volget vil, der merke mîne lêre
ze diser stunt:
ich lêre in, daz er tôren unde affen mîde
und alle wîsen liute bî im gerne lîde.
swer den tôren vreuwen wil, der sol im schône entheizen,
sô wirt her vrô in herzen unde guotes muotes.
swen er die gâbe haben wil, wil in der gebende reizen,
sô zie her vür und spreche:< mir enbrichet guotes.
swen ich des guotes rîcher bin, sô wil ich mîne gâbe
dir leisten vol.
ich gæbe dir gerne; nû ze stunt mir brichet an der habe.
nu habe dich wol!>
man sol den tôren loben golt unde leisten steine,
wen swer den tôren guotes tuot, sîn danc ist kleine.
ob aller minne minnen kraft,
der hôch gelobeten werden minne meisterschaft,
der minnichlîchen, vreude gebenden minne,
der süezen minnen berenden vrucht,
die den hêren geist mit sîner gotes zucht
al ummeslôz: der minne meisterinne,
der wil ich singen mînen sanc,
daz erste lob in diser nûwen wîse,
sît gotes zorn ir minne twanc:
maget marîa( du minne in hôem prîse!)
den starken got des überwant,
daz er durch menschen minne mensche wart erkant.
heil von iesse dem vreude berenden rîse!
ein tier hât grûwelichen zorn,
des alle iegere grûwet, daz ist der einhorn.
man iaget in lange, in kunde nieman vâhen,
doch vienc in, sô mir ist gesaget,
ein edele, reine, lûter, unbewollen maget:
dô begunde ez sîner müede vaste nâhen.
her leite sich in der megede schôz
unde gab sich âne wunden ir gevangen,
gewaltich starch und alsô grôz;
in ne kunden alle iegere nicht erlangen,
wen dô er sich gevangen bôt.
sîn vleisch wart mür geslagen, in stach ein ieger tôt;
dâ wart ein tiure wiltbræte ûf gehangen.
uns seit die glôsa daz vür wâr,
got was vil irres muotes wol viunf tûsent iâr
und dannoch mê, des wart vil manich tôte
behalten in der helle habe.
einborner gotes sune, dô iagete dich her abe
dîn vater, wen her dich verlôs vil nôte.
her iagete dich unz in den lîb
der süezen maget, sô man daz einhorn iagete.
des alle megede unde alle wîb
getiuret sîn, daz sie dir wol behagete,
die muoter, die dich maget gebar.
man iagete dich dar nâch wol drî und drîzich iâr
unde dennoch mê, alsô dîn vater sagete.
ein man, dem êre ist angeborn
und êre hât, der lâz im daz nicht wesen zorn,
ob man sîne êre singet unde sprichet.
got selben wil gelobet wesen,
dar umme schuof her alle dinc, daz hoere ich lesen.
swer got nicht lobet, in gotes gebot her brichet.
dô got die engele nider stiez,
daz quam dâ von, daz sie got nicht enlobeten,
daz er sie tiuvele werden liez:
in zwivelem muote sie vil gar vertobeten.
ein zwîvelære nicht êren hât;
der sich unschuldich weiz in aller edelen tât,
der zürnet sich, lobet man den ungehobeten.
der durch uns starb unde ouch genas,
der keiser unde herzoge unde ein bischof was,
ûf einen tac her daz alles vollenbrâchte:
her was ein keiser, dô er truoc
die marterkrône, dô man in mit dornen sluoc.
her was ouch herzoge in der selben achte,
dô her dem her gezogete vür
unz an die zît, daz her entfienc ein sterben
vür unser nôt, daz was sîn kür;
hie mite gedâchte her uns wider werben.
her was ouch bischof zuo der stunt,
her opferte aller kristenheit sîn lîb gewunt.
drîvaltic vürste, lâ uns nicht verterben!
ob aller tugenden anevanc,
du muoter aller güete, sünden abeganc,
du anbegin der himele, hôe erstîgen,
daz bistu, reine, süeze tugent,
daz man erbarmich sî in alter unde an iugent:
erbarmen, dir müezen alle tugende nîgen.
du bis daz houbet, daz da treit
die krône aller tugende, küniginne,
wol dir der vollenkomenheit.
erbarmen, du bist gotes hôeste minne,
die her mit gotheit ie getruoch.
durch barmicheit her mensche wart, des was genuoch,
her starb durch barmicheit uns zuo gewinne.
nu sêt, daz wunder got vermac:
sper unde krône ûf drivels was vil manigen tac
behalten, ê sich ieman sîn vermæze.
nâch keiser vriderîches zît
wâren kuninge viunve, der nie keiner sît
ze âke, wæn ich, kuninges stuol besæze.
swie vil sie truogen arebeit
mit kost, mit koufe unde ouch mit gâbe,
daz rîche was in unbereit.
nu hab ez im von havekesburch der grâbe,
der milte ruodolf unverzaget.
in alsô grôzen êren wart nie kuninc betaget.
kum heil dem gotes ûz erwelten swâbe!
got in vil hôhen vreuden saz,
dô her sô lanc, sô grôz, sô breit, sô rîche maz
daz lob, daz an dem edelen kuninge erschînet,
daz im in sîner kindes iugent
gebrichet nicht ein hâr an voller mannes tugent.
nu schouwent, wie her sich nâch êren pînet.
ia, her mac erîch heizen wol:
sin lîb, sîn muot, sîn herze ist êren rîche.
nie vuor mit êren vart sô vol
bî maniger zît, daz sprech ich sicherlîche,
sô der von tenemarken lant,
der iunge kuninc, der nâch dem alten ist genant:
ein êrîch nâch dem anderen kuning êrîche.
aller güete voller vlüete vlôz in gnâden strâmen
kumpt gevlozzen her ûz gotes herzen griez ursprunge,
dâ von trinkent al, die sîner helfe durstic sîn.
sîn geist vliuzet, des geniuzet swer des kan gerâmen,
daz er sünden rûwich sî; der schrîe an gotes barmunge,
sô mac ers gelâzen nicht, her ne tuo im helfe schîn.
her stêt ze vange mit den armen,
im zur axlen ist sîn houbet geneiget,
als her sich wil über uns erbarmen:
umbevanc und kus her uns erzeiget.
sünder, wiltu gnâde suochen, du bist ungeveiget.
dînes herzen ougenvluot mit rûwe trôst ûf reiget,
dâ mit wirt gesweiget al die lange sorge dîn.
der vil reine got al eine, klâre, wandels vrîe,
dem nie ienz noch diz noch daz ûf wandel wart gevunden,
niemant mê wen her ganz vollez lob al eine hât.
her gît lêre, salde und êre sîner massenîe.
alle menschen und die hôen engele nie vol kunden
halbes lob gesingen sîner tugent, die her begât.
die alle wîsheit in ir muote
truoc, dô sie got hette in ir bevangen,
marîa maget, die edele guote,
kristes lob nie vollen kunde erlangen.
mensche, halt den namen kristes in dîner sinne zangen,
merke an sîner güete, waz er gnâden hât begangen:
iô wart her gehangen vür der sünder missetât.
swen ich tummer mînen kummer boesen liuten künden,
daz ich an ir gnâdelôsen herzen gnâde sinne,
troesten sie mich trûwelîchen wol mit helfe? - nein!
ob ich vlüzze, des verdrüzze mînen valschen vriunden,
wente sie hoffen, daz ich sinken zuo der grunt beginne.
mîn heil schif gestôzen hât ûf ir grunt nîdic stein,
ne wærez nicht in sælden banden
mit gelückes râte vast gebunden,
die valsche diet in manigen landen
wollen mich verleiten ze allen stunden.
nu hân ich an trûwen liuten gnâden trôst ervunden,
die mir helfen baz denne mir die ungetrûwen gunden,
die von laster wunden stinken alsô ein âs unrein.
zwêne trût gesellen giengen spâte in eime walde.
lustelîch geblüemet einen grüenen phat sie vunden,
der gienc von der rechten strâze in wilder busche dorn.
dô der wîse wolte den wec ze guoter nacht behalde,
an den stîc der tumme gienc, des kriegen sie begunden.
mit im gienc der wîse, dâ sie beide ir lîb verlorn.
dô sie die morder dâ vernâmen,
lûte schrei der wîse:< owê, geselle,
daz wir von rechtem wege ie quâmen,
daz ist dîn schult, diz swærlich ungevelle!>
der tumme sprach:< die schult was dîn, daz merke, swer da welle:
dû wære ê wîser vil den ich, du volgetes mir ze snelle;
des wir tôdes quelle müezen lîden unde zorn.>
klâr, gelûtert, liecht in schîne glanz ein lieblich sterne
liez mich sînen werden glast bî sunnen schîne anblicken.
dô dâchte ich:< ist diz merkurius, ich sol werden rîch.>
dô quam trüebe ein wolken swarz, ich sach ez vil ungerne,
daz begunde sîne dinster vor den sterne schicken,
alsô wart sîn blic entwendet mir verlustelîch.
sô kreftich starch, alsô ich in prüebe,
sô trûwe ich, daz er daz wolken breche,
her schînet wol durch sîne trüebe.
swen er wil, daz er sich selben reche,
ûf daz man im wol ze sîner liechten glenze spreche,
sô rât ich, daz er vertelge valsche wolken vreche.
ich an mîner zeche sach den stern ze brûneswîch.
alle kunst ist guot, dâ man ir güete zuo bedirbet.
swâ man übele tuot mit kunst, des ist die kunst unschuldich.
kunst ist guot in sich, ze guote hât sie got gedâcht.
swer nicht guoter kunst ne kan, der lâze sie unvertirbet.
kunstere, wis bî grôzer kunst diemüetich unde geduldich,
sô wirt gotes wille an dir mit künsten vollenbrâcht.
den got mit künsten hât gerîchet,
tuot her wol mit kunst, der edele rîche,
sô hât er ez alsô gelîchet,
daz er sich eime edelen manne gelîche.
kunster, hüete, daz bî kunst dîn laster nicht enblîche,
so hüete ein edel man, daz in die schande nicht beslîche.
nicht ûz adele wîche, der in adele ist wol geslacht.
swen mîn herze gotes trôst und wîsen muot gewinnet,
sô vürcht ich den tiuvel nicht noch al sîn ingesinde,
daz im zuo gehoeret, dâ von bin ich unverzaget.
swer sich wol bescheidelîch ûf rechticheit versinnet,
der sol merken, wie der mensche rechte wîsheit vinde:
an des menschen sêle wirt sîn wîsheit im gesaget.
der menschen zucht êrlîchen heldet,
der hât got gewunnen ze eime vriunde,
an sîner sêle got geweldet
aller wîsheit meisterschaft urkünde
......
...
...
...
vil schoene, liechter den ein blas, drî strange nicht ze kleine,
gewunden rîch von waxse, lûchte nacht und ouch den tac.
dô wart ein scheideltranc gebrûwen
zwischen in, gemelzet in dem merzen,
in driu geteilet ûf ein rûwen
wart ir habe, dô teilten sie die kerzen.
ze beiden henden swant ir guot, der zezwen unde der lerzen.
der kerzen liechte schîn zebrast, daz muoste in lange smerzen.
wê dem valschen herzen, des rât vreude scheiden mac.
ich enkan des vürsten edelicheit gelîche nicht gemezzen
ze tieren noch ze würmen noch ze vogelen noch ze vischen,
sît daz er ist ein mensch, ein man, ein ritter und ein helt.
vil groezer wirde her noch hât, der wil ich nicht vergezzen,
her vil gerechter kristen, dâ von sîn lob muoz ervrischen,
her ist ein adel hô gevürstet rîch unde ûz erwelt.
arn unde valken unde lewen,
lebart und pantis ich wol swîge,
damit so wil ich ez nicht verhiewen;
manlich lob dem herzogen lodewîge
in beierlant vil wol gezimt. daz al sîn trûren sîge!
sîn lob hât durch die werlt gebant vil strâzen unde stîge.
daz vrou êre im nîge, daz ist sîner tugende gelt.
alle kuninge, vürsten, herren, ritter, knaben, knechte
in zwên unde sibenzich sprâchen; iuden, heiden, kristen elle,
pfaffen unde leien, lant gebûr, al menschen diet,
nu helfet rechen uns den mort: durch got unde durch daz rechte
vil mê wen durch des kuninges tôt. daz recht gericht erschelle
dem kuninge, dem sîn selbes volc mortlîchen tôt geriet.
getrûwen tensche liute, rechet
ûwern kuninc, des habet ir lob und êre.
die morder meldet unde sprechet
an ir lîb, daz sich ir heil verkêre.
swelich tenscher wil unschuldich sîn, der tuo, daz ich in lêre:
der sol die morder helfen telgen vîentlîchen sêre.
daz ir laster mêre, dâ von sing ich iu diz liet.
swen die lunze brichet gegen ir ûz erwelten vriunde,
daz sie mit eim andern tiere tuot unzüchtichlîchen,
daz ne kan sie nimmer mê verbergen sîner list.
sêlich würde ein sünder noch, der daz geprüeben künde,
wie sie tuot: sie muoz in sorgen vür ir meister slîchen,
sie kan sich in wazzer waschen, dâ von hât sie vrist.
her weiz wol, wie siez hât begangen.
ob sie nicht gewaschen vür in træte,
daz gult ir antlitz unde ir wangen,
went ir lîb vil schiere ein sterben hæte.
mensche, swen dîn wille dich verkrieget in unvlæte,
schaffe, daz dir bîcht mit rûwen zücke ûz sünden græte.
wasch ab dîn unstæte, dich wil vristen ihesus krist.
an rûmelande ich des wânde, daz er kunde walten
kluocher witze; nu dunct mir, her wolle swachem knechte
louben, swaz her in sîn ôren liuget durch daz iâr.
her hât den iungen vor gesungen und dar zuo den alten,
daz ich im sîn singerlîn benæme; gar unrechte
hât er mich gezigen an den dingen, daz ist wâr!
die smâheit büte ich im ungerne,
des mac her gelouben sicherlîche.
erwüeten müeze im daz herne,
der dâ immer lügen varwe strîche,
dâ die vriuntschaft stæte ist. her sî arm oder rîche,
ich wünsche im ouch, daz im unsælde nimmer mê entwîche,
der mit lüge slîche in den weg, den vriuntschaft var.
got herre almechtich,
vorbedechtich
aller meisterschaft und aller dinge,
du eine meisterscheffer bist,
ân anegenge, ân ende ist dîn gewalt.
du aller hêrste,
dir daz êrste
lob in dirre nûwen wîse ich singe.
dîn wîsheit aller sinne list
gemerket hât, gemezzen und gezalt.
wol dir got, krist, der kristenheit,
sô wol uns, daz wir kristen sint geworden,
wol uns des, daz du hâs geseit,
daz die sint alle gotes kint,
die kristen sint in kristelîcher orden.
wol dir, wol uns, daz wir dich müezen hie ûf erden loben,
wol dir, daz aller engel schar
und al dîn scheffenunge dir muoz hoben.
vür wâr, ich wânde,
daz der gânde
mich nicht spotten solde, swen ich rîte.
nu prüebe ich, die dâ gên ze vuoz,
die spotten mîn, doch rîte ich vaste hin.
die lützel kunnen,
die ne gunnen
mir nicht, daz ich lenge, breite, wîte
mit kunsten von in rîten muoz.
mich treit die gotes helfe unde ouch mîn sin.
dar ûf sô rîte ich alsô snel,
wil got, dar mich kein blôzer gouch erloufet.
ich mache ir itteslîchen grel,
daz er mit schanden swîgen muoz,
der mîne wâre mit sîme valsche koufet.
ez schinfet sumelîcher mîne doene unde mînen sanc:
her singe unde tichte mê unde baz
denne ich, des wizzen im die liute danc.
swaz man gesprichet,
uns nu brichet
nicht sô vil an herren sô gerichtes.
unrecht verdringet âne were
die rechticheit, die ne kan sich nicht erneren.
ze boesen wichten
richter phlichten,
swie die sint. ich ne zîhe nieman nichtes;
der sünden unde der schanden here
wære nicht sô grôz, woltenz die richter weren.
daz diebe, rouber, morder sint,
verræter, trieger, valscher, wuocherære,
sô vil der ungetrûwen kint,
daz ist der boesen herren schult,
die sie beschirmen. daz sint boese mære,
swer tûsent marc diebroubet unde mordet unde stilt,
daz er mit zwelven büezen mac
dem richter, daz er sîne werc verhilt.
vol arges muotes,
rîch des guotes:
valsche herren - daz in salde entwîche!
den wære ich herzelîchen gram,
wære nicht, daz ich vil ir unsælde weiz.
sie sint verarmet:
mich erbarmet,
daz ir lîb ist ûzwendich rîche
unde innerthalb arm unde lam
der tugent, dar an sich kranc natûre vleiz.
< wie mac er danne guot gesîn,
den swach natiure an sîner state swachet?
die gâbe der planêten schîn,
lûne unde zît an der geburt,
der sterne louf lîb unde site machet.> -
gewinnet, werden herren, guote site unde guoten muot.
... wonheit mit gewalt
natûret wol, swer tugentlîchen tuot.
slân die franzoise
vil tornoise
grôz von silbere; ob ich rüegen türste:
der weiz ich sumelîchen valsch,
ich hân daz kopfer meil an im gesên.
ob er guot wære
nâch der swære,
die er hât, sô hiez er wol ein vürste
durch sîne münze valsch,
ob man die rîcheit sol bî herren spên.
ich enruoch, daz berner kopfer sîn
unde ouch die heller: in sô lîchter münze
die ne bergent nicht ir kopfer schîn.
ze koufe engelten sie nicht vil
( ich wæne, ir wüegen drîzich kûme ein unze).
die kleine münze ist arm, als ich bescheiden wil;
der valscheit hât vil kleine macht.
der grozen herren valsch vermac ze vil.
herre unde meisterscheffer mîn,
got, alle crêatûre dîn
die hâstu dir ze lobe gedâcht.
die engel unde diu liute,
vische unde vogele, würme, tier
hâstû ze lobe geschaffen dir.
dîn wille werde an uns volbrâcht.
nu helf mir, daz ich hiute
gedenke dîner werdicheit,
daz ich dîn lob gesinge.
dîn êre ist grôz, ân ende breit.
daz êrste lob in diser wîse erklinge
dem herren, der ie was unde ist
unde immer blîbet, ihesus krist,
der schuof uns vride unde gibet uns vrist.
got aller scheffenunge list
kan unde weiz, her meister aller dinge.
der sich sô hô gesetzet hât
mit sange in meistersinger grât,
daz ein durchgründet meister nicht
müez' mit im kunst allieren,
swie gar durchgründich wîs her sî,
her gebe im spæher meister drî
ze helfe: und solte ich halten phlicht,
ich hieldez mit den vieren.
sing ûf, sing abe, sing hin, sing her!
vier guote meistersinger
die machent( des ich dich gewer!)
die kunste dîn noch kleiner dan ein vinger.
sich hielt ein engel alze hô,
den got verstiez, der wart unvrô.
swer alsus tuot, deme schicht alsô.
got selber dreuwet dise drô:
hôchvart vor gote ne hât neheinen dinger.
ich sage dir, singûf, waz du tuost,
des du ze iungest volgen muost:
nu lobe den mîsner, der kan mê
wen du, her leset in buochen.
drî spæhe meister, die noch leben,
wiltu im die ze helfe geben,
ir kunst tuot dîner kunste wê,
daz soltu wol versuochen:
von werzeburch meister conrât,
der besten singer einer,
der schrift in buochen kunde hât,
dâ von ist sîn getichte vil die reiner;
der helleviur der ander sî;
der unverzagete, sô ist ir drî;
stân sie dem mîsnære bî,
mit helfe ich bin der sorge vrî:
sie machent, daz dîn sanges prîs wirt kleiner.
nu gnâde im got, her was ein helt,
ein vürste manlîch ûz erwelt
tôt ist sîn lîb, noch lebet sîn lob,
sîn name gestirbet nimmer.
sîn tugent mit êren daz erwarb,
ê dan sîn edelez vleisch erstarb,
daz man in wünschet in den hob
des lebendes lîbes immer.
wâ tuot ein vürste im nu gelîch
bî mâgen unde bi vriunden,
herzoge albrecht von bruneswîch,
den tûsent zungen nicht vol klagen künden.
nu hân ich ofte hôrt gesaget,
swen man nâch tôde hie beklaget,
der sî von gnâden unveriaget.
nu gnâde im, gnâden rîche maget,
du gotes muoter, vrî von allen sünden.
mir ist in mîner zît geschên,
daz ich die herren habe gesên,
die sprechen einen widerspruch,
der sie nicht wol beschoenet:
in dienet maniger hande man,
der nie ze lône heil gewan;
sîn ungelücke hât den bruch,
ob im nicht wirt geloenet,
sô wil der herre unschuldich sîn
unde sprichet;< ungelücke
dir schaden tuot. der schulde dîn
der enweiz ich anders nicht an keime stücke.>
gelücke schaffet lônes zît,
ez machet engen dienest wît.
ob daz gelücke an herren lît,
swer dieneste nicht gelücken gît,
der herren herze ist kranker dan ein mücke.
der herren hulde ist sam ein îs.
dar umme ist her nicht vollen wîs,
swer ûf die beide bûwet hô
mit kostelîchen sachen.
doch treit daz îs vil swære last,
swen es der winter vriuset vast.
der herren hulde ist ouch alsô.
daz kan diu sælde machen:
der wîle der man gelücke hât,
sô blîbet her bî hulden;
wie danne, ob daz umme gât
alsô der winter von des meien schulden?
îs unde hulde ist beide kranc.
swer ie nâch herren hulde ranc,
dem wil ich singen disen sanc:
hât er gelücke sunder wanc,
dem wirt sîn arebeit vil wol vergulden.
got hât in allen nicht gegeben
gelîch den herren hêrlich leben;
io ne hât her armen liuten nicht
gelîche sælde erzeiget.
die herren die sint ungelîch,
ein teil ist arm, ein teil ist rîch.
die wârheit guote rîcheit gicht
dem herren, der sich neiget
diemüetichlîchen bî gewalt,
der stêt in gotes prîse;
der dienest giltet unde galt
nâch rechter schult, der mac wol heizen wîse.
der muot in sulher stæte stât,
daz er durch keiner hande rât
getrûwen vriunt beliegen lât,
der weiz, wer im gedienet hât:
der herren hulde ist nicht gelîch dem îse.
ich muoz der werlde werden gram:
sît ich ze mînen iâren quam,
daz mir die merke wart gegeben,
sô merkich an den liuten
bî giricheit haz unde nît.
ich ne sach in aller mîner zît
nicht menschen viunve, die so leben,
als ich iu wil bediuten
( vil rechte soldir merken daz):
sie solten wesen âne
der giricheit, nît unde haz
die solt in verre entvliehen ûz dem wâne.
vündich zer werlt nû menschen drî
der drîer hande sache vrî,
den wolt ich gerne wesen bî. -
swâ ioch der menschen einer sî,
dem solte nîgen sun unde ouch der mâne.
sich rüemet maniger sîner kunst
sô vil, daz guoter liute gunst
in vliuhet unde her wirbet haz;
der dunket mich nicht kunstich.
so rüemet sich ein tummer man,
daz her vil minne erwerben kan
von maniger vrouwen; umme daz
sô wirt man im ungunstich.
sich rüemet sumelîcher ouch,
wie küene her sî des lîbes,
daz man im iêt, her sî ein gouch
ze rechter nôt, gewerdich nicht eines wîbes.
sô prüebich, daz er ist versmât,
swelich man sich selben werder hât
wen im die menie bî gestât.
swer bâgen unde rüemen lât,
der wil behüeten sich vil maniges kîbes.
nicht wol ich sîn vergezzen mac,
der mich sô manigen lieben tac
gevreuwet hât mit sîner habe
( nu vreuwe in got), der werde!
vil vreude ich wîlen was gewon
bî im, dâ bin ich leider von
gescheiden trûrichlîchen abe.
sîn vleisch ist worden erde,
sîn sêle müeze dem wesen bî,
der sie von himele sande.
nu helf im, gotes muoter vrî,
gevrîet sünden blôz unde aller schande,
bit im dîn kint genædich sîn,
dem ûz erwelten vriunde mîn,
daz was der grâve gunzelîn,
der werde wîse von zwerin,
den man durch sîne tugende verne erkande.
got lobich unde vürchte got.
sîn ernest gêt vor allem spot,
des lob ich sîne gotes kraft
unde dank im sîner milde.
sîn gâbe ist alsô manichvalt,
daz dâ nicht ende ist an gezalt;
daz wîset uns sîn meisterschaft
in maniger hande bilde.
dem einen diz, dem andern daz,
sus hât ez got geteilet,
swie sô her wil: nicht wirs, nicht baz.
sîn gâbe ist uns in allen kouf geveilet,
daz wir uns selben wol behagen;
des welle wir got genâde sagen.
ich ensach in allen mînen tagen
nie menschen, daz ich wolde tragen
sîn herze vür daz mîn in mir geheilet.
sêt an zwei edel zabeltier,
die machen werde rîche zimmier
den mantel, dâ vrou êre hât
ir bruste mit bedecket.
die zabel haben ritter leben
( swie vil der tôden zabel sweben
vor maniger brust ûf rîcher wât,
die blîben ungewecket):
von riddagesdorf vrouwen êren zabel,
von plâwe ein zabele sô rîche,
der trûwen anker unde kabel.
zwêne alsô guote zabele den gelîche,
die sach nie man vor vrouwen brust.
vrou êre selben hât die lust,
daz sie die zabele hât gekust,
sô daz in laster milewen rust
nicht nâhen muoz. al schande von in wîche!
daz êrste lob an diser wîse ich singe
dir, süezer got, du vater aller dinge,
du volle gruft der gnâden unde aller güete;
du eine scheffer aller creatiure,
dîn kunst die schuof daz wazzer mit dem viure,
erde unde luft, ursprinc der êren vlüete.
sît her uns von den ungelîchen vieren
gemachet hât
unde her sich uns gelîche wolte zieren,
mit rechter tât
kunde her daz ordinieren.
den süezen rât
gab im sîn diemuot unversmât:
sîn richeit uns vil armen nâ besippe stât.
der ob alle rîcheit ist sô gewaltich,
unde wære sîn güete nicht sô manichvaltich
( sîn barmicheit, sîn gnâde sünde heilet),
sô müeste wir vil manigen kumber dulden.
enhulfe uns got nicht baz denne wir ez verschulden,
sorge unde leit des würde uns vil geteilet,
wen daz in sîn barmunge unde die minne
der trûwe mant.
wie her ze menschen liebe sîne sinne
rechte gewant
mit guotem anbeginne,
daz man ervant:
her schuof den menschen mit der hant,
her was ouch mensche drî und drîzich iâr bekant.
got hât die nacht gewîet hô wînachte.
vil hô gewîet got die nacht gedâchte,
dâ her sîn wort volbrâchte gegen den morgen,
daz was ze gotes muoter vor gesprochen.
dô entfienc sie got, den truoch sie vierzich wochen
ê der burt, die uns nû brâchte ûz sorgen.
der himelvater, alt ân anegenge
unde ân ende ie grôz,
der ungezalt an breite unde ouch an lenge,
den ummeslôz
ein kleine brust getwenge
gar sünden blôz.
maget marîa, vol gnâden gôz
dich, den dû gebæres menschen lîb genôz.
untrûwe slîchet alsô ein mûs
in valsches mannes herzen hûs,
der sie mit willen hûset,
der wænet, daz er werde rîch
und slint den angel girichlîch.
her vuxs, der wîle ir mûset,
sô rât ich, daz ir umme sên,
ir mügent beslichen werden ûf der weide,
dâ ir verliesen ûwern balc.
schint man den ungetrûwen schalc,
ich troeste mich der leide. daz ein getrûwen stæter man
vil schalkes list weiz unde kan,
des wil ich im wol gunnen.
< nicht, meister, tuo die sprüche hin!
mîn trûwer muot, min stæter sin
sol nimmer valscheit kunnen.>
nein, stæter vriunt, getrûwer helt,
du muost wol schalcheit wissen unde prüeben,
sô kanstu schalken widerstân.
hâstu ir liste, die sie hân,
du ne solt ir doch nicht üeben. die tenschen morder haben den prîs,
ze morde nieman ist sô wîs,
dâ man sol kuninge morden.
sie mordent gerne unde kunnenz wol.
den hôesten mort man prîsen sol:
ze iûtlande in dem norden,
dâr ist begangen mortlich mort.
sie kunden iren kuninc unsanfte wecken
ûf eime bette, dâ her slief
sexs unde viunfzich wunden tief
durchstâchen im die recken. sie mugen wol küene recken sîn,
daz ist an irme leben e schîn,
die ez mit den handen tâten.
ir varwe und ir gelâz ist hin,
sich hât verwandelt al ir sin.
diez mit in haben gerâten,
die ne wizzen sich nieheinen rât,
die gerent dem iungen kuninge bî ze stânde.
sie wellent sîn unschuldich noch
unde bieten vür ir tenisch loch:
nein, ez wirt anders gânde. ir morder, prüebent ûwern mort,
wie grôz ein mortlich sünden hort
in ûwer kameren hordet.
sêt, ûwer kuninc was ûwer knecht,
der iu gewalt gab unde recht,
den habet ir gemordet.
des sît ir immer mê versmât,
von allen gnâden vreudelôs gescheiden.
der mort ist ûwer heil vertrîb:
man gît daz krûtze ûf ûweren lîb
unde slêt ûch sam diu heiden. ebron daz velt die erden truoc,
dâ got nam erden ûz gevuoc,
dâ von machte her adâmen.
der vater ist mit wîsheit kluoc,
der einen sun ûz erden wuoc,
dâ von wir alle quâmen.
geschuof her in ûz erden doch,
diu erde ist ouch sîn muoter noch.
sie nam ir teil, dô âdam starb,
der vater nam daz sîne,
dô got die sêle wider warb
ûz herter helle pîne:
mit dem gelouben ich hie bin.
singûf vier meister hât bekürt,
her hât in sînen sanc beschürt
ze râten in dem sande.
sô grôzer wort im nicht enbürt,
sîn liet ist valsch, daz ist gespürt,
des hât er selben schande.
der slâf ist nicht sô vollen alt
alsô der man. - wie ist daz gestalt?
der man was ê ûf erden wîs
ê dan der slâf gewürde,
dô brâchte in in daz paradîs
got. dô er sünden vürde
gewuot, dâ wart der slâf geticht.
der wîbe name groezer ist den vrouwen lob.
kleine oder grob,
kurz oder lanc genennet,
swie manz ioch bespennet,
sint vrouwen wîp, wîp vrouwen lîb. kieset unde erkennet:
wie möchten vrouwen wîb gesîn, die wîb ne wæren vrouwen?
unvrouwen unde unwîb ist vil, waz wil ich des
gemeldet? wes?
möcht ich die baz der sprüche,
daz ich rüege ir brüche?
ir wandelname, ir wanc, ir wê, ob daz vor mir krüche,
doch sünge ich guoter wîbe lob, der prîs nie wart verhouwen.
man glôse es hin, man glôse ez her,
mit reinen wîben ich gewer
wol vrouwen, der
muot hât die ger,
daz êre in iren becher mer.
ungerne ich sulher hulde enper.
wîb ist ir êrste name, dâ von sint vrouwen ûf gedrouwen.
swenne der mâne ringet,
das er heisset meie,
sô ist diu zît vol wunne,
sô grôs ist sîn maht.
helfe gît die sunne,
das klê, gras ûf dringet.
fröide mangerleie
kumt tag unde naht
den vil werden,
die sich ûf der erden
froelîch bilden.
fröide schiuwen,
die des nicht getriuwen
dem vil milden
got, der alle die gewert
wunne, swer nâch liebe gert,
sorge muos in wilden.
alle zwîvelære,
der fröide ist verwâssen,
den ist minne und êre
niht lieb als das guot.
reine frowen hêre,
wünschet in swære,
den ûf zwîvels strâssen,
die hânt zwîvels muot,
sunder zwîvel,
der ein snôdes zürnen
niht vertrîbet.
sorgen wenken,
die des wol gedenken,
frowe êre belîbet.
des ich fröiden sicher bin:
mînes herzen künigin
sorge von mir trîbet.
güetlich ist ir güete,
si ist wîblich gestellet,
gæbe an ir persône
durhlieht und klâr:
rôt, wîs, schône
gemischet in blüete
ist ir varwe gelîch.
das ist wærlîchen wâr:
lebt ich iemer,
ich gesunge niemer
halb ir wirde.
sint zwô guote
frowen wol gemuote,
si ist diu vierde;
sint ir tûsent, si ist ir eine,
der nie laster mâl an schein,
das ist rîch zimierde.
dise lieben meien kraft
ist uns worden künftig,
sich fröwet alles, das fröwen kan,
das fröide ie gewan.
diu vogellîn sint ellenthaft,
den ist das künftig,
wie sich cleiden wil der tan.
fröit iuch, werden man,
was der sumer wunne hât und des meien blüete.
die guoten frowen sint sô guot, al der werlde güete
gelîchet guoten frowen niht,
des man in giht.
het ich aller meister sin,
die man wîse nennet
dannoch kunde mir der grunt
niemer werden kunt
an guoter frowen heil gewin,
wie man guot erkennet
( das vollesprichet niemer munt),
frowen lob gesunt.
es muos wol gesunde sîn, es ist unverhowen.
der wunsch ob aller creatûre, das sind reine frowen.
schône frowen unde guot
vrewet mannes muot.
wer ist edel unde rîch,
milte al durh die minne?
die dâ minnen reine zuht,
frowen minne fruht;
der müeze minnen minneklîh,
des er lob gewinne
alsô, das er sünden suht
niemer werde fûht.
ich wil in wünschen alles heil, den vil werden minnern,
die durh minne schande lân, das sind guot versinner.
minneclîche minner, spehet,
wem ir minne iehet.
dô man sach
meien dach,
blüete manger hande,
das hât wandelunge sîner liehten varwe genomen,
rîfen grâ
sach ich dâ
bestrout ûf dem sande,
dâ gedâhte ich: winter kalt, nû wilt du aber komen,
du hâst botten vür gesant,
die hân ich vil wol erkant:
mich friuset.
wol im, der den sumer ein vil reines wîb erkiuset,
dem mag si den winter lang an allen fröiden fromen.
reines wîb
süezer lîb,
got dich hât gehêret,
du bist aller creatiure schônest angesiht.
an der fruht
frowen zuht
gottes güete mêret.
schôner bilde, lieber schepfenunge enweis ich niht
âne gotes himelher.
ûf der erde und in dem mer,
in lüften,
sô enkan sich nieman besser ougenweide gegüften.
reiniu, clâriu, süeziu lûter wîb, des man dir giht.
wol in wol,
vreuden vol
hât si got gegossen:
den vil werden, gæben man, das reine, süeze wîb.
ûf hôher bas,
schanden has!
si hânt sich beslossen
mit ir blanken armen, das ir wol gestalter lîb
ist vor schanden gar behuot.
winter kalt sie lützel guot
verirret;
von ir iugende kraft ir deke wîlunt wart verirret.
si enlâzent durh das kalt nicht ir zîtvertrîp.
man fraget hoch, wo got behuset were
ee himel oder erde wart,
luft, waßer, fuwer, wint.
ich weiß nit, wo er was, der wunderere,
der bücher bin ich ungelart
alz wenig alz ein kint.
wist ich, wie hoch, wist ich, wie tieff,
wist ich, wie wit, wist ich, wie breit -
der sinne bin ich gar ein gieff,
zu red in die gotheit.
ee was ein got gewesen fri,
der ist herjunget worden,
sünder, durch dinen orden.
ein junger von dem alten kam
gar lobesam,
der jung wart zam,
ein meit er nam
gar one sünd und one wee, sagen personen dri.
luft, waßer, wint, des himels für und erde:
und wie daz got geformet hat?
die sin gotheit es fant.
und daz hat alz geschicket der vil werde,
so daz der zirckel umbe gat
schon in des meisters hant.
ee was ein got, teilt sich in dri:
got vatter, son, heiliger geist,
den wont ein reine maget bi,
alz du es, herr, wol weist.
und kriegen der planeten lauff,
die sternen gar besunder,
und ist daz gotes wunder?
nein, es ist wunder der mentscheit,
daz si geseit.
sin wirdikeit
uns nie verschneit,
er hat so meinsterlich enzunt die welt on argen kauff.
man sagt uns vil von wunder: was ist wunder?
got hat kein wunder nie getan,
mentsch, der gelaub ist min.
wers prüfen kan, die welt get uff und under.
nu mercka, witzig, wiser man,
waz wunder mag gesin:
wer sine ding zu hoh an nimpt,
volgeet daz, da ist wunder bi.
dem alle ding zu tûne zimpt,
den heiss ich wunders fri,
ich han es vür kein wunder nicht,
waz got ie hat gemachet,
und wer es recht besachet:
nu ist es als der sin gewalt
so manigvalt.
mentschlich gestalt,
biß nit zu balt,
ob dir von gottes hantgetat uff erden heil beschicht.
diß sint v herczeleit unser frauen in disem ton
es wart kein mentsch in sinnen nie so clare,
daz er betrecht daz zehenteil
der großen herczeleid,
als sie enpfing die meit, die got gebare,
alhie umb unser ewig heil.
daz sie ein swert versneit
ir reine sel zum ersten mal,
als ir verkunt her simeon,
wie daz ein swert in jamers qual
ir sele solt durchgan.
da er got in sin arm enpfing,
verkunt er ir den smerczen,
der ir in irem herczen
verborgen drissig jare lag,
daz sie da pflag
heimlicher clag
biß uff den tag,
daz got mentschlich erstorben was und an dem crucze hing.
nu mercket, wie ir hercze wart versnitten
zum ander mal der hochgeborn
gottes muter rein:
da sie ir kint in allen guten sitten
zwölff jar erzoch und es verlorn
hett underm folk gemein,
da joseph und die reine meit
den herren suchten hie und da,
die maget hett groß herczeleit,
joseph der was unfro.
mari betracht all da zu hant,
daz simeon hett gesprachen.
ganz jamer unzerbrochen
ir reines hercze da verschneit
( alz man uns seit)
mit bitterkeit
on underscheit
und genczlich gar on endes trurn, bißs in im tempel fant.
darnach vom dritten swert der reinen meide
an dem gründunnerstag zu nacht
ir hercz verschnitten wart,
da jhesus wart mit bitterlichem leide
gefangen von der juden macht
mit großen slegen hart,
da kam ir lieber frünt johan
und saget ir die groß beswerd.
niemant uns vollen sagen kan
ir jemerlich geberd:
< min hercz kein ru gehaben mag,
ich muß zu minem kinde!>
in annas huß geswinde
furt sie johannes mit im dar.
da nam sie war:
verspit was gar
sin antlütz clar.
ach mentsch, laß dir zu hercze gan den jemerlichen tag!
o jamer über allem jamer liden!
mit jamer da die reine meit
den selben tag vertreip
biss zu der non, da sie begund verschniden
daz swert, alz simeon hett geseit,
daz sie gar kum beleip.
o we der großen herczen swer,
da got, ir kint, am crucze hing,
und daz sie sach ein scharpfes sper,
daz durch sin siten ging.
daz blut viel uß den wunden sin
der maget uff die cleide.
daz kust sie da mit leide,
da got am crucz sin hercze brach,
und nit me sprach.
groß ungemach
ir da geschach,
daz sie gesach noch horte nit von bitterlicher pin.
vom crucze nam man da den himmelkeiser
und gab in also toten dar
der maget in die schoss.
von schrien was sie worden also heiser.
mang tieffe wunde blutig far
kust sie dem herren bloss.
den sie hett an irn brüsten rein
hernert mit muterlicher trü,
den trug man zu dem grabestein,
da wart ir jamer nü,
daz ir von bitterlicher pin
ir hercze wart durchstochen,
alz simeon hett gesprochen.
ich bitt dich, keiserliche cron,
gedenck dar an,
daz ich dich man:
gib uns den lon,
daz uns an unser lesten stund din hilffe werde schin.
ein anders: die sieben freude unser frauwen
maria, reine jesse wünschelrute,
der siben freuden biß gemant,
die du enpfangen hast.
die erst, do dich der engl in hoher hute
an dim gebett alleine fant,
daz kam uns hie zu trost.
er sprach:< genaden vol, ave,
din demut got vil wol beheit,
du solt gebern on alles we
und dannoch bliben reine meit.
die selen ruffen uß der pin,
die soltu, maget, frien,
da sie in jamer schrien.> -
< min willige demütikeit
si im geseit.
in lieb und leit
bin ich bereit,
sprach sie, des hochsten kunges her wil ich gemahel sin.>
die ander freud, da du in aremute
ein kunig aller keiserrich
geber in kalter zit.
da was niemant wann joseph der vil gute,
in einem stalle ermeclich,
stant offen unde wit.
der schöpfer aller creatür
der lag vor dir gar one wat,
zwei tierlin taten im ir stür
und kanten iren gott.
daz möcht ich heissen liden groß
und diser welte smercze,
daz frauwet dir din hercze.
wie mocht sich nu gefügen, daz
des du genaß,
der war got was?
daz wistu baß
vil me dann all die welt gemein. die freude dich besloss.
die dritte freud dir, meit, din hercz enzundet,
da dir die heilgen kunge dri
ir opfer brachten gern.
sie ritten uz, alz in da wart verkundet,
vil schnell, gar aller sorgen fri,
und volgten nach dem stern.
sie giengen mit einander in
mit richer gab und großem schall,
da funden sie dich, keiserin,
ellend in einem stall.
golt, wirauch, myrr die opfer sint.
ein goldin apfel rotte
kaspar dem kinde botte.
es zwang den apfel in die hant,
daz er verswant,
tett in bekant,
daz ire lant
und all irdische rich also zergingen alz der wint.
die virde freud was wol der grösten eine,
daz du wol billich würd getrost
nach diner großen clag,
do dir din kint so lieplich schon herscheine,
da er uns alle hett erlost
am österlichen tag.
wie wol die ware schrift nit seit,
daz er dir, frauw, herschienen si,
wie möcht ich gleuben, reine meit,
daz du solt wesen fri
der sinen claren angesicht
nach dinem bittern liden,
da dich ein swert gund schniden?
daz was wol billich vür die pin,
du maget vin,
daz er dir sin
urstend tet schin.
der selben freud man ich dich baß, hab uns in diner pflicht.
eia, du blünder, freuden bernder anger,
dir wart die fünfte freude schin
der uffart wunniclich.
dess du uff erd wer virczig wochen swanger,
der wolt auch vierczig tage sin
hie nach sinr martel rich.
als er durch dich was komen her,
war got und mentsche bi dir wart,
dir und den fründen sin wolt er
zeugen sin himmelfart
mit manger claren engel schar,
die in beleiten schone
mit freuden zu der none
zu himmel in sin erbeteil.
daz ewig heil
on alles meil
bot er uns feil,
und in solicher forme zier wirt er uns offenbar.
dar nach wol über vier und zwenczig jare
wart dir die sehste freude kunt
her uss des himmels tron:
got schicket dir ein engel also clare
und hieß bereiten dich zu stunt
uß disem jamertal
mit mangem engelischen ton
würd du enpfangen wirdeclich
mit lip und auch mit sele schon
in dines vatter rich
daz was wol aller freud ein freud:
daz ie herfreut din hercze,
daz was gein dirr ein smercze.
da dir die himmel gencz und gar
warn offenbar,
all engel schar
namen din war.
des man ich dich dinr himmelfart: tröst uns in unserm leid.
die sibend freud wert ewiclich on ende,
die du mit gotte niessend bist
in freuden immer me.
da sitzest du zu sinr gerechten hende,
und er wil dich zu aller frist
gewern umb unser flee.
ich bitt dich, muter unde meit,
daz du wolst unser vürsprech sin.
wan uns got genczlich hat verseit,
so trösten wir uns din,
sit von natur die mütter sint
barmherczig iren kinden.
daz sin wir worden innen,
daz du bist aller barmung schrin,
der himmel schin
ein kunigin.
all unser pin
den sol gein got din barmung hie mirt worten machen lind.