ein herre wolt zehove varn.
< nu solt du dich vil wol bewarn,>
sprach er zesinem ampt man.
< daz liebist, daz ich ie gwan,
daz ist diu schoen tohter min.
diu sol dir wol bevolhen sin.
die soltu haben alle wege
so flizechlich in diner pflege,
daz ir an ir schon iht missege,
ode ich tun dir also we,
daz dir niht wirs chan geschehen.
nu la mich dine triwe sehen!
brichestu dine triwe an ir,
ich richez immer an dir;
des enchan dir niemen gewegen.
du solt ouch mines ruden pflegen.
daz ir iemen deheinen schaden tu,
da sich vil flizechlichen zuo!
machestu in zeveizt und zegeil,
daz in schundet sin unheil
uf ubel und uf wilden muot,
swaz er den luten danne tuot,
daz mustu gelten benamen.
du solt in binden und zamen,
also liep dir min hulde sint.
min tohter habe sam din chint
und minen ruden als einen hunt;
die la dir beidiu wesen chunt!>
dem herren gelichet got.
christ gab uns allen daz gebot,
do er zehimel wolte varn,
daz im islich mensch solte bewarn
sin tohter nach ir geslæhte
und sinen hunt nach sinem rehte.
nu lat iu reht wesen chunt
gotes tohter und den hunt,
die dem menschen bevolhen sint!
diu sele, diu ist gotes chint,
die got nach im gebildet hat
- er gab si uns ane missetat -,
do si got zu der schone chos.
swie die schone do verlos,
daz ist nu aller schone meiste,
daz si der heilige geiste
anderstunt also gebirt,
daz si schoner danne schon wirt
- wan si der toufe so schoenet,
daz ir schon wirt gechronet
mit des grozen gotes hulden.
er stet in grozen schulden,
der die schon an ir geswachet
und si widerzæme machet
ir vater, der uns si lie so chlar,
daz ninder wandels als ein har
an ir enwas - wan si was gar
reiniu gestalt und gevar
nach der engel geslæhte.
an vrowen stat vil rehte
sol si haben man und wip.
gotes hunt, daz ist des menschen lip;
der ist girich und hohes muotes.
swie vil er hat des guotes,
daz wil er dan noch meren.
an gwalt und an eren,
da wil er immer uf gan
und wil deheine maze han:
in en vrout niht wan unmaze.
swer dem selben fraze
an allen dingen volgen wil,
der git dem hunde zevil
und læt die vrowen under wegen.
er sol der frowen rehte pflegen
und sol den hunt han gebunden
vil vaste zeallenstunden.
nu merchet rehte die pflege,
da mit der mensch alle wege
der gotes tohter pflegen sol!
eins chuniges tohter zimt wol,
daz man vor ir wol gezogen si.
so ist ein gotes tohter da bi
so groz fur elliu kuniges chint,
daz si billich wol genozzen sint,
die der gotes tohter suln pflegen.
got git in selbe sinen segen.
der sin zuht an ir bewart,
des sele ist immer ungespart.
eines chuniges tohter nimt im guot
die zuht, die man mit werchen tuot
und mit den worten dar zuo,
mit swelhem willen man ez tuo.
swie valsch daz herce danne si,
sint wort und werch valsches fri,
da mit dient man ir so wol,
daz siz im gut haben sol.
diu gotes tohter chan so vil,
daz si niht wan guten willen wil.
ir pflege wip ode man,
si siht niht wan guten willen an:
der ist offenbar und tougen
zeallen ziten vor ir ougen.
diu pflege, da mit si wol genesen,
daz muz der gute wille wesen.
swer des ist zallen citen vol,
der pfliget der gotes tohter wol.
nu lat iu machen bechant
diu vil heiligen driu bant,
da mit der lip, der gotes hunt,
sol sin gebunden zealler stunt,
der niemen stirbet ane,
ern si gar der vertane.
daz eine bant ist magtuom:
die durch den himelischen ruom
mit magtuom sint gebunden
und da mit werdent funden,
dem wirt diu himel chrone
umbe ir magtuom zelone.
daz ander bant ist witwen leben:
die hant mit alle uf gigeben
alle houbthafte sunde.
habent si ir gewnnen chunde,
daz ist ir hercen riwe
an ende und immer niwe,
und wellent ir niht me pflegen.
die enpfahen ouch den gotes segen.
daz dritte ist elich hirat:
swelch christen sinen lip hat
da mit enbunden durch got,
der treit daz liebist gebot,
daz got dem menschen ie gap,
ob erz so bringet in sin grap,
daz er den lip niht gewert
der unmaze, der er gert.
nu merchet, waz ich hab gesagt!
swelch christen niht stirbet maget
und sich des bandes erwert,
daz er niht an witwen stat ververt
noch mit elycher hirat,
des wirt benamen nimmer rat.
ich wil der warheit sprechen me.
nu lat in sterben mit der e
ez si der man, ez si daz wip,
hat er vermestet sinen lip
mit gemache, mit swelhen, mit frazze
und mit aller unmaze,
diu von der vrazheit gevert;
hat er sin leben da mit verzert
und stirbet da mit als ein hunt,
daz niemen ist sin riwe chunt;
swie wol er gloube, daz christ
warer got und warer mensch ist;
in enhilfet der gloube noch diu e,
ern si verlorn immer me.
der gloube hilfet ane diu werch niht.
dannoch helfent diu werch enwiht,
dane si der gut wille bi.
ich weiz niht, was ir bezer si,
danne der gut wille ist:
der ist gar der sele genist.
diu sele mac noch wirs entwesen
der spise, der si muz genesen,
danne der lip siner spise.
der lip, der stirbet lise:
so im diu spise niht mere frumt,
diu im zeleben wol chumt,
so ist er churzlichen tot.
der sele tot hat alle not:
swenne diu sele niht hat
der spise, dar an ir leben stat,
so stirbet si immer und immer
und vol stirbet nimmer.