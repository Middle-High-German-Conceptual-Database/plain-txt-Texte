goesli von ehenhein
sît der winter hinter ist verdrungen,
sô wirt wunnenclich besungen
walt heid anger blüende ouwe über al.
gen dem morgen sorgen lânt, ir jungen,
sît frîlîchen stêt entsprungen
vîol liljen rôsen, bluomen alle wal.
singent vogel, sô sing ich der süezen.
mîner frouwen schouwen unde ir grüezen
mac mir sendiu leit und trûren büezen.
werdiu minne, sinne hân ich kleine:
bit die wolgetânen reine
dazs enzît bedenke mîne sende nôt,
sît mîn ougen tougen sî alleine
minnent her von kindes beine,
dazs in stæter liebe mir ze herzen gât.
wan ir lachen kan mir trûren swenden.
der vil klâren vâren mac mich pfenden;
ouch mac sî mir sende sorge wenden.
in den sinnen brinnen ich von grûnde,
daz ich gegen ir mit munde
nie getorste klagen mînen senden pîn.
wolt siz merken, sterken sî mich kunde.
wünschent nâch dem funde
mir ze trôst der hôchgelopten frouwen sin:
swanne ich minne muoten, daz ze knehte
sî mich næme; kæme ich ir unrehte,
daz mir urloup gæbe diu roeslehte.
nûst der blüenden heide voget
mit gewalte ûf uns gezoget.
hoeret wie mit winde er broget
ûf walde und in gevilde.
diz kan nieman understân,
er tuo uns den grüenen plân
rôsen unde bluomen ân;
sô scharpf ist sîn gewilde.
diz seht in den wünnebernden ouwen
unde an kleiner vogel wê.
die ensingent uns niht mê,
sus twingt sî der kalte snê.
doch singe ich mîner frouwen.
sî ist reine und wol geborn
diech ze frouwen han erkorn.
rôse für den wilden dorn
ist sî bî andren frouwen
in dem herzen mîn, dast wâr;
sî ist an allen tugenden klâr.
unde lepte ich tûsent jâr,
ich möhte ir glich wol schouwen
niemer, dur daz wirbe ich nâch ir hulden.
ob si mir der sælden gan
daz ich wirde ir dienestman,
waz ich fröiden danne han,
ob ich diz kan verschulden.
fröide und wernder wünnen vil
treit si, der ich dienen wil.
lepte ich iemer âne zil,
sô han ich sî ze frouwen
mir dem herzen mîn bereit,
noch han ich ir niht geseit:
dast mir innenclîchen leit.
gar lieplich ist ir schouwen,
der vil reinen und der werden guoten.
wê daz ist min ungewin!
doch lâz ich ez ûf den sin,
wære ich tiurer danne ich bin,
alrêrst wolt ichs ir muoten.