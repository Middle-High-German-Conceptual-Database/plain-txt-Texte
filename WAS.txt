hie vor was ein winder chalt;
do was velt und walt
mit snê gar bevallen.
den het der frost allen
gehertet, als er wol chan.
do lief ein unberaten man
durch einen walt ane phat.
des wart er an den fuezzen sat;
die taten im wirs danne we.
er vile diche durch den snê
und stiurte sich diche mit der hant,
untz er den val uber want.
daz treip er untz an die stunt,
daz er die hende in den munt
vor frost beide samt bot
und huchte dar an; des gie in not.
daz ersach ein waltschrat;
den erbarmte sin unstat,
und het im gerne die benomen,
daz er uz dem walde wære chomen.
er furt in mit im in sin hol
und braht im einen napf vol
wines; der was vil heiz.
do des der arm man enbeiz,
do bruot ez in an den munt.
do begunder blasen sazestunt
und wol den win machen chalt,
des er vil churclich engalt.
do daz der waltschrat gesach,
er nam den win unde sprach:
< ginch uz hin balde in den sne!
dir wirt des minen niht me.
do ich dir gap minen win,
do wolde ich vil gewis sin,
du wærest einer ahte.
nu bistu zweier slahte.
du warmtest ê die hende din
und chulest nu den win.
sit du zweier hande bist,
dune belibest hinne dehein frist.>
also stiez er in hinfuor
und sloz er zu sine tur.
also sol man si alle uz iagen,
die zweier slahte zunge tragen.
die vor dem manne wol sprechent
und daz hinder im zebrechent
mit ungetriwen worten.
die sol man vor der porten
besliezen harte sere;
man sol in niemer mere
von hercen geminnen.
an swem des wirt innen,
daz er zweier slahte ist,
daz ist ungetriwer list.