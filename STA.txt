von stamhein nu wol ûf, reien für den walt
an eine wise lange,
dâ die bluomen wunneclîche durch daz gras
sint gedrungen manicvalt.
dâ hôrte ich von gesange
michel wunder: waz der vogellîne was,
der iegeslîchez sîne stimme sunders sanc;
lûte erklanc
süezer schal,
den huop diu liebe nahtegal.
nu wol ûf, kinder, gên wir dar
tanzen unde reien,
dâ die bluomen wunneclîche stênt gebluot.
diu heide ist minneclîche var;
si hât sich gen dem meien
gezieret in ir besten wât, diu ist sô guot.
die vogel alle sint der sumerwunne frô.
rehte alsô
tæte ouch ich
und lieze ein ander swære mich.
nieman sehe an mîniu leit,
swelh eigen nôt mich twinge:
mîner sorgen wirt wol rât, sô daz sol sîn.
gên wir zuo der linden breit
dâ manic vogel singe.
< hoerâ, liebiu îsentrût>, sprach jiutelîn,
< ich wæn diu sumerwunne ist komen in diu lant:
mîn gewant
solte ich hân,
wan ich muoz zuo dem reien gân.>
vor zorne dô diu muoter sprach
< der tievel walte ir beider,
des reien unde des der sîn von êrst gewuoc!
tohter, habe dîn gemach,
dun hâst niht dîner kleider:
sî sint noch dar sie dîn vater hiure truoc,
dô wir flâhten; dâ von habe dîn gemach.>
zornic sprach
dô daz kint
< ich weiz wol wâ diu kleider sint.>
< nu lâ si swâ si wellen sîn,
sie enkoment disen meien
niemer an dich, dar nâch wende dînen muot.
jô herre got, waz wart eht mîn?
jo enkam ich nie ze reien:
ez was hie vor unbillich daz nu mangiu tuot,
daz sie ze holze liefen reien sam die knaben.
dû solt haben
dîn gemach:
ze reien man mich nie gesach.>
< nieman unser dinc uns hie
sô gar zem boesten kêret,
sô die tuont die allermeist hânt übertreten.
vil mangiu kam ze reien nie,
diu doch wol wart gelêret
daz sie dâ heime leiste und wart si ihts gebeten
lachet ieman vor dem reien, derst verlorn:
wirt mir zorn,
sô red ich
daz dar nâch geriuwet mich.>
< nu wis mit fröiden, liebez kint,
wie wênig ich daz hazze!
louf an die strâze zuo den kinden, wirf den bal!
weistû wâ dîniu kleider sint?
si ligent in dem vazze:
grîf in die kisten bî dem stollen hin zetal,
leg einen borten ûf daz houbet für den kranz,
dînen swanz
lege an dich,
deswâr sô bist du sûberlich.>
< wist engeldrût und irmelin
daz wir ûf die heide
nâch bluomen wolten gân, si liefen mit uns dar.>
< jâ sage ichz in> sprach jiutelîn,
< si jâhen nähten beide,
wir solden disen sumer sîn in einer schar,
ella, bêla, hiltrût unde güetelîn.>
< zouge dîn,
nim si dan;
die wîle lege ouch ich mich an.>
mit flîze wart daz kint bereit,
in sînen swanz gevalden,
dar umbe ein borte wol geslagen unde smal.
si giengen ûf die heide breit.
gelücke müeze ir walden!
metze und ella, nieman kunde ir wizzen zal,
dô sie ûf die heide kâmen, fröide grôz,
lûter dôz
dô erschal
den anger allez hin zetal.
si heten mengen spiegel guot
gestricket zeinem rîse,
daz solde dô ir meie sîn; dar under sanc
ûz rôtem munde alsam ein bluot
ein magt in süezer wîse,
wol gebrîset, liehte varwe, sîten lanc;
diu sanc vor, die andern sungen alle nâch.
in was gâch
für den walt.
dâ huop sich reien manicvalt.
vor dem walde in einem tal
dâ sach man swenze blîchen,
dâ sie zesamen kâmen, unde mangen kranz.
die megde wurfen ouch den bal,
sie begunden strîchen.
dar nâch huop sich des meien ein vil michel tanz.
den sanc in bêle vor und manig ir gespil.
fröiden vil
hâten sie.
in was dort wol, got helfe uns hie.