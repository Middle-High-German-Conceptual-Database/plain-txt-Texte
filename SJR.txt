johann von ringgenberg
ob allen tugenden hôhe treit
vro triuwe die krône: si ist daz alre beste kleit,
daz man an sich gesnîden kan; si gestet wol vor aller edelen wæte.
wie wol man sich gekleidet hât
mit golde, mit sîden und mit aller rîcher wât,
und wonet dâ niht triuwen bî, so ist ez doch ze hove ein krank geræte
gegen einem werden, biderben man:
ist er joch arn, der triuwe hât in muote,
so sol er doch mê êren hân,
danne der ungetriuwe rîche mit allem guote.
wie gezimt der triuwen waltet niht?
der muoz mit laster haben pfliht,
so êre den getriuwen hât staeteklich beslozzen in ir werden huote.
untriuwe, dast ein selig hort,
der stüefen kan roub und brant ünde grôze mort,
und werden man unwerden mag und frouwen wîsen ûz vro sælden huote.
untriuwe ist alr untugenden vol:
si kan zer helle man und wîp verwîsen wol,
die anders niemer kæmen dar, hetens nit untriuwe in ir muote.
got, der ist untriuwen gehaz:
er geschuof und hiez, daz man getriuwe wære,
geloubent mir, wer haltet daz,
der wirt ze jungest aller sorgen lære,
got wil, daz triuwe zuo zim var,
so hoert untriuwe zer helleschar.
swer triuwe hât, den wil got nen ze dem himelrîche, da er wirt fröidebære.
aller wîte ein umbekreiz,
der hoehsten hoehe ein überhoeher, der da weiz
aller herzen sin und gedank und ouch geschaffen hât alle crêatiure,
du bist endelôser tiefi ein stam:
wazzer, luft, fiur, erde du hâst geschaffen sam
an ir natûr und aller geschepfde. waz wesens ist gehiure ald ungehiure,
daz hâst du, herre, in dîner hant.
waz wont die hoehe, die tiefe in aller breite,
daz ist dir vil wol erkant.
dîn wîsheit sin in elliu herze leite.
nie kein ding so tougen wart,
daz ez dir wære vor verspart:
in dem kreiz alles umbevangs dir, edeler got, sich nie kein ding entseite.
des vaters segen, des engels wort,
des heiligen geistes gebender fluz den hôhen hort
dir gab, marîe, in dînen lîb: den got, der aller dinge ist ein waltære,
der ûz dem himel zuo dir nider
ein got kam, unde dû in sînem vater wider
santost beide menschen unde got, des muoter dû in hôher wirde wære,
und den du tougen sunderbar
hâtost umbevangen in dir reineklîche.
der elliu ding umbevangen gar
hât: wazzer, luft, fiur, erde und himelrîche,
des wære dû ein klôse hie.
durch daz alz unde swaz dir ie
von im sælden widerfuor, so hilfe, daz uns niht sîn gnâde entwîche!
waz ist, daz den besten rât
got ze trôste der kristenheit gegeben hât,
der uns mit im gehuldet het und sînen strengen zorn hingeleite?
daz ist erbermde, als man giht:
diu wolt gote ûz herzen nie bekomen niht,
ê sî im hât gerâten wol, daz er uns lôste mit sîme tôde, als man uns seite.
wir müesten alle verlorn sîn,
wær uns sîn marter niht komen ze trôste.
sus hât erbermde geholfen hin
der kristenheit von iemer werender rôste,
wand sî hât gote errâten an,
dâz er ûf die erde kan
und mensche wart, dur daz er uns von grimmeklicher nôt zuo im erlôste.
wê uns darumbe, daz wir gar
an mangen rehten tugenden sîn alse bar,
und ouch des tievels boeser rât so dike gesiget uns krefteklîchen an!
daz lâ dir, herre, geklaget sîn
und hilf, daz wir uns ziehen in den willen dîn
und wir umbe dich erwerben got, daz uns noch teke dîner sælden van
und er uns leite an die stat,
da ieklich mensche erkennet sîne schulde,
alsô daz uns nit spreche mat
der tievil, und wir finden dîne hulde,
dat ze jungest rihten wilt,
dar uns allen ist gezilt.
denkent, wie jæmerlîch er stê ze der selben stunt, der gottes zorn tulde!
die wîsen jehent, und ist ouch wâr,
daz kein unmâze nie gewerte niht drîzeg jâr:
darumbe man gerne phlegen sol der rehten mâze, daz ist wîslîche.
waz menschlich ist, daz weret gern:
wer aber niht wil die unmâze gar verbern,
dem wæne ich, daz des tievels rât() wone bî und ime gottes hulde entwîche.
diu mâze êret elliu ding,
so briuwet unmâze manig houbetsünde.
diu mâze ist ganzer tugende urspring,
so kan unmâze brechen glükes günde,
mâze machet gottes gunst,
so hât unmâze der helle brunst
gemêret, wer niht mâze empfligt, daz ist an êren ein gar boes urkünde.
owê dir, wandelbære welt,
daz wir dir dienen und so reht boes ist dîn gelt,
und dîn valscher, arger lôn ze jungest ouch so bitter ende hât!
dîn gar unstæte süezekeit
schaffet, daz wir dir volgen nâch in werendez leit,
da man sich gerne hüeten vor solte unde haben guoter liute rât,
wie man dir gesiget an,
so daz man niht in dînem dienest ersturbe.
gedenkent, frouwen unde man,
wie lîb und sêle dâ so gar verdurbe,
und gewinnen got ze friunde enzît:
der tôt vor uns verborgen lît.
wan der wære verlorn gâr, der niht sîn hulde an dirre werlt erwurbe.
owê, daz wir ûf irdensch guot
so sêre stellen beide sin und ouch den muot,
und wir ez allez müezen lân gar hinder uns, so wir von hinnen scheiden!
êz kan uns dort niht gevromen,
wan dâz wir dûr got geben hân: daz mag wol komen
ze trôste der sêle und vristen vor dien iemer wernden grôzen starken leiden,
da sülen wir gedenken an
und geben den armen umbe die gottes minne,
sîd wir anders niht enhân
des guotes, sô wir nu müezen scheiden() hinne,
wande ein swachez lînîn tuoch.
spricht ieman:< ez ist boese,>() enruoch!
si lânt uns gerne varn umbe daz guot: sus sint geschaffen unser erben sinne.
got sîner hôhen wirdekeit
hât an diu reinen, werden wîp so vil geleit,
daz ieman kûme volloben kann nach rehte ir êre und ouch ir wiblich güete,
si hânt der sælden meisten hort
an dirre werlte, darzuo den himel von ime dort:
erfüllet() gottes wille wirt von in. erwendet grozzez ungemüete
wirdet vil manigem werden man,
der niht könde vroelich werden, wan von wîben.
wan man si niht wan bliket an,
daz kan ûz herzen herzeleit vertrîben.
wem danne ir güete wonet bî,
der muoz sîn aller sorgen vrî.
wer hât ir gunst, der sitzet ûf dem glükes rade: des wünsch ich wol ir lîben!
wê im, swer swechet frouwen namen
mit arger rede dur boese tât! der mag sich schamen
vor in unz an sîn ende wol, daz er unwirdet sô ir wirdekeit
und er si niht geniezzen lât,
dâz si got nach sîner muoter gebildet hât,
und ouch ir reiner, werder name den meisten teil der welte fröiden treit.
er ist hie ein verschamter man
und wirt in enre welte gotte unmære,
wer in niht ir lobes gan
und sprichet wol als in gemæzze wære,
wand sî sint ein gar reinez tach,
daz teken kan für ungemach
und machen manigen werden man, der trûrig ist, daz er wirt fröidebære.
waz hât der fröiden meisten hort
an dirre welte, dem man billîch guotiu wort
sol sprechen, sô man beste kan, ze lobe, ze êren und ze wirdekeite?
daz hât ein minneklîchez wîb,
diu also hât behüetet iren reinen lîb,
daz sî ir herze und ouch ir sin und ir gemüete ie valscher tât entseite.
die sol man an der welte gar
für alle crêatûren hie wol êren,
wande si ist ze der himelschar
erkorn, dâz si die sol dort mêren.
umbe ir reinez, stætez leben
wil ir got hie wirde geben
und dort ir sêle und ouch ir lîp, ir werendez wesen in ganze fröide kêren.
gelükes rat nit stille stât:
vro sælde, diu ez trîbet, daz erzeiget hât
an vieren, die da wonent bî, dâz ez umbe loufet zaller stunt.
dem êrsten gât ûf an dem guot,
der ander, der hât vollen schrîn und rîchen muot,
dem dritten swint sîn rîcheit abe, dem vierden ganze armuot ist kunt.
hiebî ist uns bezeichenlich
der werlte manigvalt grôz unstæte,
daz einer wirt arn, der ander rîch:
sælig wære, der daz rât mit heil ûf træte.
vallet aber er andert nider,
er kumet kûme iemer mê hin wider:
da hôrte für, daz ein man sin guot mit der liute gunst und ouch mit gotte hæte.
diu milt ist ganzer tugend ein hort:
diu milte hoehet hie nider geburt und huldet dort
gegen gotte man, megde und ouch diu wîp und hilfet maniger sêle ûz grôzen noeten.
diu milte ob andern tugenden swebt
sam der adelar ob allen vogeln sô nu lebt.
diu milte nimet hie laster abe, diu milte kan vor gotte diu sünde toeten.
diu milte wirdet künigen leben,
herzogen, grâven, vrîen und dienestherren.
diu milte kan pfaffenfürsten geben
êre und ouch machen, daz in laster verren
muoz: milte ist êren obdach.
von milte uns diu gnâde beschach,
dâz got dur uns leit den tôt und er uns geruochte ûz wernden noeten kêren.
diu kerge ist aller untugenden stam:
diu kerge schiuchet êre hin und machet zam
laster, untriuwe, luge und meintât bî mannen, wîben, megden und den frouwen.
diu kerge nidert hôhen namen,
diu kerge machet, daz sich maniger hie muoz schamen
vor reinen wîben und er mag in himelrîche niemer got beschouwen.
diu kerge der helle schar dort hât
gemêret, diu kerge ist ein solich sünde,
diu wîsen kan an boese tât.
diu kerge lêret vil der boesen fünde,
damitte man mag erzürnen got
und brechen sîn vil hôch gebot.
diu kerge schuof den êrsten mort, der manigen brâht hât in der helle bünde.
guot muot vil hôher êren birt:
guot muot kan machen, daz ouch manger milte wirt,
des herze in kerge wære verkliben, ob in guot muot nit wîste sêre dervon.
guot muot kan tiuren edeln man,
guot muot die megde und ouch diu wîp wol wirden kan.
guot muot machet, dâz man niht verzaget an gotte, daz hân wir dike wol vernon.
guot muot machet, dâz ein man sîn êr
gemêren kan, guot muot ouch trûren swendet.
guot muot heilt manig grozzez sêr,
guot muot den liuten dike fröide sendet.
guot muot machet, dâz man lange lebt,
guot muot ouch dike nach êren strebt.
guot muot untriuwe und arge sinne und valsche ræte von manigem herzen wendet.
süezze rede ûz valschem muot
manigem manne dike grozzen schaden tuot,
dâ er sich wol huote vor, swer redte, als der sin geschaffen ist.
darumbe gedenket ein boes wiht:
< gib süezze rede, sô getriuwet man an dir niht,
daz dû ein valschez herze habist ald bî dir wone kein ungetriuwer list.>
damitte mahtu gerâten wol
dem bider man vil gar umbe al sîn êre.
der sinne ist nû vil maniger vol:
wê im, der sîn gemüete daran kêre
ûf also lasterliche tât!
sîn kan ouch niemer werden rât,
wet im lât gesigen an alsô untriuwe mit ir valschen lêre.