schenk konrad von landeck
nu helfent mir klagen, daz der vogellîn schallen
der winter hât gesweiget:
des müezze er sîn geveiget!
mit sînem snê
tuot er vil manigem dinge wê.
daz muoz mir und manigem harte missevallen.
ich klage ouch heide und anger,
diu hiure wurdent swanger
vil bluomen glanz:
da wart gebrochen manig kranz.
seht, wie der winter die werlt gekleidet hât!
uns gît mit grimme sîn kunft blanke wât.
des müezze er sîn verwâzzen,
daz er sus kan unmâzzen!
mit sîner kraft
tuot er diu herzen schadehaft.
mîn trôst, den ich suoche, lît an einem wîbe,
der schoene ist âne mâzze,
si kan die rehten strâzze
gewîsen wol,
die man ze fröiden pfaden sol.
ez lît hôhiu kunst an ir vil reinem lîbe.
si kan wol sorge wenden
und hôhgemüete senden.
si kan noch mê:
si kan vertrîben sende wê.
si kan ouch heilen, da minne hât verwunt,
si kan ouch büezzen, dem jâmer ist kunt.
si kan ouch wol entsliezzen
( möhte ich des iht geniezzen!)
der herzen tür:
si twinget sende nôt dervür.
ach, got, dâz dîn kunst mit flîzze hât gegozzen
nach wunsch ein schoene bilde,
dest mir sorge wilde:
sîn schoene tuot
mih dike und ofte hôhgemuot.
daz bilde ist vor allem wandel gar beslozzen,
sîn lîb ist wol gestellet.
ez ist ze trôste erwellet
dem senden man,
des herze ûf minne ie sêre bran.
vrâgent mich der mære, mirst umbe daz bilde kunt:
ez ist mîn frowe, diu mich hât verwunt.
der güete wendet mêre
diu senden herzensêre
dan wurzen kraft
und aller steine meisterschaft.
ich hân mîne stunde her verzert mit leide.
sælig wîb, daz wende,
trôst mînem herzen sende!
trôst lît an dir,
trôst troeste mîn gemüete mir.
du weist mîne nôt: davon mich, frowe, scheide!
ih lîde an mînem herzen
gar ungefuegen smerzen.
mîn grôste leid
ist, daz mir tet dîn munt verseit
sîn lachen, dô ich dir klagete mîne nôt:
dîn liehte varwe wart von schame rôt.
doch moht ich niht erwinden,
du müestest daz bevinden,
daz dir mîn lîb
gedienet hât für elliu wîb.
swa lieb lît bî liebe, lieblîch siu sich liebent.
lieb kan sich lieber machen
gegen lieb in lieben sachen:
diu liebe birt,
daz lieb mit liebe lieber wirt.
swer lieb tougen minnet, hî, wie dâ zerstiebent
die sorge von der liebe!
wan spürt da minnediebe,
daz tougen lieb
ist tougenlîch ein minnedieb.
diu liebe ir herze ir liebe mit liebe gît,
si hât ir liebes dur liebe alle zît.
wan sol nach liebe ersterben
ald lieb mit liebe erwerben.
diu liebe ist guot,
lieb liebet liebe lieben muot.
wis willekomen, wunneklicher meie,
wan du fröwest manig herze, daz ê trûrig was.
dîn kunft wil fromen, daz vil manig reie
wirt gesungen, dâ die bluomen dringent dur daz gras.
dâbî singent vil der vogellîn
süezze doene gegen der schoene dîn.
hôhgemüete
gît ir wîbes güete mir gegen ir.
die sælderîchen minne ich sender tougen
in dem herzen, wan mir wart so liebes nie niht kunt.
gar lachelîchen stênt ir spilnden ougen,
ah, wie gar ze kusse stêt ir wol geroeter munt!
wie gar wol gestellet ist ir lîb:
ach, ich meine daz vil reine wîb!
hôhgemüete
gît ir wîbes güete mir gegen ir.
diu süezze minne minnet mich mit triuwen,
daz si mir so gar an die vil minneklichen riet.
mîn rehten sinne darf es niht geriuwen,
daz si sint an ir, von der mîn herze nie geschiet.
wê, wes möhtens anders hân gegert?
die ich kroene, diu ist schoene wert.
hôhgemüete
gît ir wîbes güete mir gegen ir.
mîn lieb, mîn frowe, mîner ougen wünne,
gar der hôhste trôst gegen fröiden, der mir ie wart kunt,
mîn trût, ich schowe dich für elliu künne
lieber mînem herzen, wan du bist gelükes vunt.
dû bist meisterîn an wîbes zuht:
ich wil gruezzen dich vil süezzen fruht.
hôhgemüete
gît ir wîbes güete mir gegen ir.
genâde sende mir genædeklîchen,
herzeliebe, süezze frowe reine, sælig wîb!
mîn sorge wende mir vil sorgenrîchen,
sît so gar genædig ist dîn minneklîcher lîp,
swie ze trôste mir dîn rôter munt
wil sîn lachen lieblîch machen kunt.
hôhgemüete
gît ir wîbes güete mir gegen ir.
spilnde wunne
wil uns der meie bringen.
wir sun froelîch reien, singen,
lieber mære sîn gemeit.
swer sich kunne
mit liebe lieblîch zweien,
der sol fröide in herze heien:
lieb fröit wol für herzeleit.
swer sich liebes kan
trûtlich underwinden,
der mac herzefröide vinden,
liebez wîb und lieber man.
swer erkunnet,
waz lieb an liebe minnet
und wie lieb nach liebe sinnet,
wie lieb liebe lieben sol,
swar der wunnet,
so sinnet eht sîn gemüete
ie nach reiner wîbes güete:
ez fröit niht so rehte wol.
wer kan mannes lîb
baz von sorgen zoehen
und sîn hôhgemüete erhoehen
dan ein reine, sælig wîb?
swem sîn herze
gegen liebe minne enbrennet
und doch herzelieb erkennet,
dâ tuot liebe wol und wê.
minnesmerze
in jâmer herzen sêret:
lieb gedinge leit verkêret,
ob ich rehte mich verstê.
lieb gedinge ist guot
wol für herzenswære.
doch geloubent mir ein mære:
jâmer herzen sêre tuot.
etteswenne
leb ich in zwîvelwâne,
daz diu liebe wolgetâne
mînen muot iht gat verstê.
ich erkenne
niht lieber lieb ûf erde,
nâch dem herzen mîn so werde:
wes wil sî mich twingen mê?
sî sol sîn gewert,
swaz si mir gebiutet.
sî ist, die mîn herze triutet:
ach, wær ich so wert!
wie diu hêre,
diu liebe und diu vil reine,
die ich vor allen wîben meine,
mir bekünbert hât den muot,
swar ich kêre,
so senent mîne sinne
nâch ir werden wîbes minne:
si ist noch bezzer danne guot.
wâfen sender nôt!
muoz ich sî vermîden,
wie sol daz mîn herze erlîden?
sô bin ich an fröiden tôt!
fröit iuch gegen der zît,
die der sumer bringet.
schowent, wie der anger lît
wol geblüemet und diu heide breit!
fröiderîchen sang
manig vogel singet.
meie hab es iemer dank,
daz er walt und ouwe hât bekleit.
des ist manig herze frô.
ich lebt ouch alsô,
trôste mich ein saelig wîb,
nâch der senet sich mîn sender lîp.
solt ich trûrig stân,
ob ich sî muoz mîden,
wê, wie wære daz getân!
ûf genâde stêt mîn muot vil hô.
wan sol ungemach
mit gedulde lîden.
wol mich, daz ichs ie gesach!
machet sî mich mit ir willen frô,
daz fröit ûf vons herzen grunt.
roeselehter munt,
tuo mih noh von sorgen erlôst!
an ir willen lît mîns herzen trôst.
trage ich hôhen muot,
daz kumt von ir güete.
ir munt stêt in süezzer bluot
sam in touwe ein liehtiu rôse rôt.
ir vil trûter lîp,
der gît hôhgemüete.
ich gesach nie lieber wîb
noh so guot für seneliche nôt.
swen ir güete troesten wil,
der hât liebes vil.
dâvon wünsch ich alle stunt,
daz mich küsse ir wol geroeter munt.
frowe, ich weiz vil wol,
waz ich an dir minne:
dû bist aller sælden vol,
dû bist schoene und minneklîch gestalt.
dû bist valsches vrî,
dû bist stæter sinne,
dir wont wîbes güete bî,
dû bist senfter sprüche und niht ze balt.
dû bist kiusche, zühtig gar,
dû bist wandels bar.
dû hâst alles liebes teil,
sælig wîb, got gebe dir iemer heil!
lieb, du liebest mir,
lieb, in rehter liebe.
lieb, nu lâ mich lieben dir,
sît daz lieb mit liebe lieber wirt.
lieb, mich liebe alsô,
daz mich leit verstiebe.
lieb, so wird ich liebes frô,
wân lieb lieb in herzen liebe birt.
lieb, sît daz ich liebes ger,
lieb, mich liebes wer!
lieb, du bist mîn liebez lieb.
lieb, die liebe zuket mir kein dieb.
nû hât sich diu zît verkêret,
daz vil manigem sorge mêret.
walt und ouwe, die sint val,
dâbî anger und diu heide,
die man sach in liehtem kleide
in den landen uberal.
dâbî klage ich vogellîn,
wan si singent süezze doene
in des blüenden meien schoene.
seht, diu müezzen trûrig sîn.
swie der winter uns wil twingen,
doch wil ich der lieben singen,
der mîn herze nie vergaz.
dast ein wîb in wîbes güete,
diu ist so guot für ungemüete,
daz nie niht gefröite baz
mich vil senden, danne si tuot.
swanne ich denke, daz diu reine
mich in herzen lieblîch meine,
dêst für alle sorge guot.
frowe minne, ich wil dir danken
iemer mêre, ân allez wanken,
durh so fröiderîchen vunt,
daz du mir ze frowen funde,
der ich mîn ze dienste ie gunde,
diu lît an mîns herzen grunt.
minne, tuo so wol an mir,
hilf unde twing der reinen sinne,
daz si mich als ich si minne:
sich, so wirt gedienet dir.
diu vil süezze, diu vil reine,
diu vil liebe, valsches eine,
der ich iemer dienen wil,
diu ist minneklîchen schoene,
maniger tugende ich si kroene:
der gewan nie wîb so vil.
sô ist ir gebâren guot,
sî ist(...) stæte,
sî ist frî vor missetæte,
si ist mit zühten wolgemuot.
könde ich minneklîchen singen,
daz müest ir ze lobe erklingen,
wan sist schoene und wolgestalt.
der vil süezzen, der ich diene,
singe ich disen sang vor wiene,
dâ der künig lît mit gewalt.
der bedenket des rîches nôt,
sô gedenke ich nâch dem gruozze,
den so minneklîchen suozze
gît ir mündel rôsenrôt.
seht, wie heide und ouch der walt
valwent von den kalden rîfen:
solhe botten hat der winter für gesant.
darnâh so kumet sîn gewalt,
der in lande wil begrîfen
manig herze, daz man ê in fröiden vant.
daz klage ich und klage ein leid,
daz mich ein wîb betwingen wil
herzeklicher arebeit
und sî mîn herze erkôs ûz al der werlte ze fröiden spil.
minne, ich hân ir alse vil,
daz ich sî vil kûme erlîde.
ich bin, minne, selher burde ein teil ze krank.
minne ist niht ein kindespil:
gar unsanfte ich sî vermîde,
diu mîn herze in jâmer twinget sunder dank.
minne, rât, êst an der nôt!
hilf, dâz ich werde ir herzen last,
lieblich minne, ald ich bin tôt:
ich bin noh ir herzen, wæne ich, gar ein frömeder gast.
minne, frowe, hilf, êst zît!
hilf, ob ôuch dich, minne, erbarme,
wan mir tuot diu herzeliebe in herzen wê.
diu mir in dem herzen lît,
ach, hæte ichs an mînem arme,
süezziu minne, sô getrûrte ich niemer mê.
minne, füege ir mîn so vil
als ich ir herzelieben hân.
minne, teil alsô daz spil,
sih, sô mag al mîn herzeleit ze liebe wol ergân.
wart ich ie von herzen frô,
dôn wisse ich niht solher mære,
daz du, minne, woltest sô verleiten mich.
ich was in dem wâne dô,
daz ich sî und dich verbære,
ob diu hêre wolte noh erbarmen sich.
ich hât des gar ungedâht,
daz mich betwingen möht ein wîb.
ûz dem wâne hât mich brâht
ir gar wiblich schoene und ir minneklîcher lîb.
jâ wil sî vil sælig wîb
hôhen muot an mir verderben,
swie ich sî ze ganzen fröiden hât erkorn.
dâvon muoz mîn sender lîb
lange wernden kumber erben.
wâfen, daz ich sender arm ie wart geborn!
wâ nu, minne, wâ ist dîn rât?
ach, süezze minne, wâ ist dîn trôst?
dîn rât mich verwîset hât:
diu minne und lieb gedinge hât mich brâht ûf dînen rôst!
nû ist heide wol geschoenet
mit vil manigen blüemelîn gemeit.
sô ist ouwe wol bedoenet,
dâ diu vogellîn singent sunder leit.
gegen des süezzen meien zît
fröit iuch, wolgemuoten leigen,
sît sîn kunft uns manige fröide gît.
swer den winter trûrig wære,
der sol nû des meien frowen sich.
er ist guot vür selhe swære:
sôst mîn trôst() mîn frowe minneklich.
der ich diene ân allen wank,
diu muoz mir vil baz gevallen
danne der meie und aller vogelîn sang.
ich singe alles umb ein gruezzen,
daz ouch minneklîchen möhte sîn;
und ir rôten munt, den süezzen,
kust ich gerne nâch dem willen mîn.
solt alsô gelingen mir,
sô möht ich in fröiden singen:
ûf den trôst so diene ich alles ir.
ich bin stæte an mînem muote
gegen ir, der ich eigenlîchen bin,
swie daz diu vil reine guote
nie gemeinen wolde mînen sin.
ich habe alles einen muot:
ich wil sî mit triuwen meinen
doch, swie sî mir ungenâde tuot.
fröit iuch gegen dem meien schoene,
fröit iuch gegen des meien zît!
heide in grüener varwe lît,
sôst geblüemet berg und tal.
dâbî hoert man süezze doene
von den kleinen vogellîn.
in der blüenden blüete schîn
doenet wol diu nahtegal.
walt unde ouwe
hânt von loube ein dach.
rôsen in touwe,
der ich manigen sach,
stênt in wunneklicher bluot.
fröit iuch, jungen hôhgemuot!
sich fröit al diu werlt gemeine,
wan daz ich betrüebet bin:
minne twinget mir den sin
und ein reine, sælig wîb.
nieman trûret, wan ich eine:
wie habe ich verdienet daz?
ob ich lange dulde ir haz,
daz verderbet mir den lîp.
sol ir wiblich güete
mih in sorgen lân,
mîn hôhgemüete,
mîn trôstlîcher wân
wirt an fröiden ungesunt,
mih entroeste ir rôter munt.
minne, frowe, süezze minne,
minneklîchiu helferîn,
hilf mir mit der helfe dîn,
daz mîn herze frô bestê!
dû bekumberst mir die sinne
mit der liebe meisterschaft
und mit dîner krefte kraft,
daz mir ist nach liebe wê.
diu vil liebe aleine
mich betwungen hât,
dâz ichz beweine,
ob ir trôst mih nu lât.
troest, ein süezze minne, mich,
sît ich helfe suoche an dich.
wænet des diu wolgetâne,
der ich alse kûme enbir,
daz ich scheide mich von ir,
dur daz sî mich frömdet sô?
daz ich stên ir trôstes âne,
die minne in mîn herze twang,
daz ist sunder mînen danc.
ah, des bin ich gar unfrô!
doh sol sî niht denken,
daz mîn stæter muot
müge an ir wenken:
ich hân daz behuot,
wan ich hân si sælig wîb
lieber danne mîn selbes lîb.
sol ich fröidelôs belîben
von ir, diu genâde hât,
sôn wirt niemer sorgen rât
an mir senden hinnenvür.
sô muoz ich die zît vertrîben
jæmerlîch in sender nôt:
bezzer wære mir ein tôt,
danne ob mich ir trôst vürkür.
ich hân niht befunden
solher smerzen mê:
mîs herzen wunden,
die tuont mir so wê,
wan mih minne schôz aldâ,
dâvon stên ich junger grâ.
swie daz nû die rîfen kalt
selwent walt, heide und ouwe,
doch so wil ich frô bestân.
mîner fröiden hât gewalt
mînes herzen heil, mîn frowe:
die wil ich ze trôste hân
gar für alle herzensêre.
ir schoene und ir wiblich êre
minne ich in dem herzen mir.
dur daz sî ist also guot
und so rehte wol gebâret
und so lieblîch lachen kan,
dâvon hüget mir der muot,
swie si mîn damitte vâret:
des ich ir mit willen gan.
dêst, davon mich fröit gedinge,
daz ich noch in fröiden singe:
sus gênt mîniu jâr dahin.
minneklich und wolgestalt,
gar gewizzen unde schoene,
so ist mîn trût, mîn künigîn.
sîst mit rede niht ze balt,
daz ich an der lieben kroene:
dâbî kan si stæte sîn.
sî ist kiusche in wîbes güete,
sî hât zuht bî hôhgemüete,
sîst gar alles wandels frî.
frowe, minneklîchez wîb,
trût, lâz an mir niht verderben
beidiu fröide und mînen sang.
hilf, genâderîcher lîb,
ah, hilf, lâ mich trôst erwerben,
ald ich bin an fröiden kranc!
hilf, daz trûren mich verstiebe,
liebez lieb, vor allem liebe,
sliuz ûf mir der fröiden tor!
junge und alde,
fröit iuch gegen des meien zît,
wan ez gruonet in dem walde:
seht, wie schôn er lît!
sôst diu heide
sumerlîchen wol bekleit.
diu hât bluomen ûf ir kleide,
der ist sî gemeit.
ûf dem rîse
doenent wol ze prîse
vogellîn ir schal,
süezze wîse
singet nahtegal.
swen die rîfen
twungen und darzuo der snê,
der sol nû ze fröiden grîfen,
sît man siht den klê.
sôst mîn wunne
gar ein reine, sælig wîb:
mich fröit weder loub noch sunne,
niht wan ein ir lîb.
die ich da meine,
dêst diu süezze, reine,
mir gelükes vunt
sî aleine:
rôt ist ir der munt.
die ich da meine,
lieb vor allem liebe mir,
diu ist alles wandels eine:
ez lît lob an ir.
swen si minnet,
der wirt liebes wol gewert,
ob er rehte sich versinnet
ald er liebes gert.
süezziu minne,
minne meisterinne,
minne, ich meine dich:
twing ir sinne,
daz si minne mih!
frowe schoene,
frowe, an der mîn fröide lît,
frowe, die ich mit lobe kroene,
hilf, êst an der zît!
trût mîns herzen,
liebez lieb, ich meine dich.
süezze, wende mînen smerzen,
trôst, nu troeste mich!
frowe, ich muote
des in mînem muote,
daz mîn gernder muot
dich niht muote:
sôst mîn wille guot.
wol dir, liebiu sumerzît,
wol dir, sumer, dîner schoene,
wol dir, dû gîst hôhen muot!
heide in grüener varwe lît.
dîne kunft ich iemer kroene,
wan si ist vür trûren guot.
nahtegal
suozze singet,
daz ez in dem walde erklinget.
sôst geblüemet berg und tal.
swen der meie troesten mag,
der lebe ân herzeswære:
diu zît wart nie baz gestalt!
sô fröit mich kein sumertag,
nieman wan diu sældebære,
diu hât fröide an mir gewalt.
si ist mîn trôst,
die ich da meine,
nieman mê, wan sî alleine:
wil sî, ich bin vor leide erlôst.
die ich alse lieb hân
in dem herzen alle stunde,
diu ist wandel vor behuot.
ah, si ist lieb, sist wolgetân!
an ir rôsevarwem munde
wære ein kus vür trûren guot.
swer si mag
umbevâhen
und mit kus ir lieblîch nâhen,
den betaget ein sælig tag.
minne, ich solde danken dir,
daz du wistest mîne sinne
an so herzeliebez wîb.
minne, tuo genâde an mir,
minne, ein frowe, süezze minne,
hilf, daz mich ir trûter lîb
minne alsô,
daz diu reine
mich als ich si lieblîch meine:
ah, so wird ich liebes frô.
ach, genâde, ein sælig wîb,
ah, mîns herzen küniginne,
ah, tuo noch genâde mir!
ah, genâde, lieber lîb,
hilf, daz ich noch lieb gewinne:
herzeliebe lît an dir.
hilf, êst zît,
mir vil armen!
lâ mich senden dich erbarmen,
sît mîn heil gar an dir lît.
fröit iuch, wolgemuoten leien,
gegen dem wunneklichen, süezzen meien.
diu zît ist ze fröiden wol gestalt:
fröit iuch, junge und alt!
man hoert ûf dem blüenden rîse
vogel singen in ir besten wîse.
vor in allen doenet nahtegal
lobelîch ir schal.
anger gruonet und diu liehte heide,
des stêt wunneklich ir ougenweide.
wan siht allenthalben ûf dem plân
vil der bluomen stân.
helfent mir die zît enpfâhen,
wolgemuoten, lât iuchs niht versmâhen:
wir son kleine sorgen umbe guot,
swanne uns hüge der muot.
wir son tanzen, wir son springen,
wir son froelîch reigen, wir son singen,
wir son hôhgemüete und lieben wân
ûf gedingen hân.
lânt die siufter in unfröiden sterben!
wir son nâch gelüke in fröiden werben
und arbeiten guot und ouch den lîb
dur diu werden wîb.
wer kan froelîch frô belîben,
wan bî reinen, minneklichen wîben?
wer kan wenden sendes herzen suht,
wan ir wiblich zuht?
wer kan trûren baz verswachen
danne ir zartez, roeselehtez lachen?
wer tuot senden man von sorge erlôst,
wan ir wiblich trôst?
wer kan mannes minnewunden heilen?
wer kan fröide in herzen lieblîch teilen?
nieman wan diu tugentlichen wîb:
sælig sî ir lîb!
wir son wîbes namen êren
und ir lob mit hôher wirde mêren.
dâ diu wibheit unvermeilet sî:
diu ist wandels frî.
wê dem man, der des gedenket,
daz er wîb und wîbes namen krenket!
der let ûf sich beidiu hie und dort
sünde und lasters hort.
wîbes name und wîbes lîb, diu wunne,
zieren fröide, sam diu spilndiu sunne
wol gezieren und geschoenen mag
einen sumertag.
wer gesach ie crêatiure
baz gestalt und dâbî sô gehiure
und so rehte minneclîch gevar,
nâch dem wunsche gar,
und so rehte schoene anschowe,
sam si ist, mîn trût, mîns herzen frowe?
an der lîbe niemer ouge ersiht
wandelbaeres niht.
wol ir werden, süezzen, jungen jâren!
wer gesach ie wîb so wol gebâren,
sam si tuot, mîns herzen heiles vunt?
rôt ist ir der munt!
mich muoz wunder hân,
wie êz sich stelle bî dem rîne
umb den bodemse,
ob der sumer sich da zer.
frankrîch het den plân,
den man siht in trüebem schîne:
rîfe tuont in wê
bî der sene und bî dem mer.
dise(...) nôt hânts ouch bî æne:
da ist ir fröide kranc.
wunne und vogelsanc
ist in swâben, des ich wæne:
dar so jâmert mich,
nâch der schoenen minneklich.
lieb und allez guot
wünsche ich ir, die ich da meine,
und nîge aldar,
einer wîle tûsentstunt.
ich hân mînen muot
gar vereinet an si eine.
swaz ich lande ervar,
mir wart nie so liebes kunt.
diu vil süezze, reine, wandels vrîje
zieret swâbenlant.
hanegöwe, brabant,
flandern, frankrîch, picardie
hât so schoenes niht
noh so lieblich angesicht.
swer etkennen wil
fröide und werndez hôhgemüete,
dem gibe ich den rât,
der für trûren sanfte tuot:
rehter fröiden spil
ist ein wîb in wîbes güete,
diu ir wibheit hât
wîblîch mit ir zuht behuot.
die sol er mit gantzen triuwen minnen,
als ich tuon ein wîb,
der herze unde lîb
kan ûf wîbes lob so sinnen,
das ûz êren pfat
niemer kumt noch nie getrat.
schowent an den grüenen walt,
waz er loubes hât gerêret
von des ungefüegen rîfen val.
jârlanc sint die winde kalt,
winters kraft sich balde mêret.
dâvon swîget aber nahtegal,
diu in maniger wîse sanc
lobelîchen süezze doene
in der sumerlichen schoene,
dâ der vîol dur daz gras ûf drang.
mîn muot swebt zer sunnen hô,
mirst gebotten, ich sol singen:
daz tuot mîner sælden wunsches tag.
ich wart vor des nie so frô
von so herzelieben dingen,
daz ich wol von schulden sprechen mag,
daz si mir gebotten hât
singen unde frô belîben
und ouch dienen reinen wîben
dur si, diu mir gît den selben rât.
ich sach einen rôten munt
also minneklîch erlachen,
daz ez in mîn sendez herze schôz.
des fröit ich mich sâ zestunt:
sî kunde ez so lieblîch machen,
daz mich dar ze sehen nie verdrôz.
solt ez iemer sîn gewert,
und daz ich si solde schowen
bî mir, mînes herzen frowen,
seht, so wære ich liebes wol gewert.
waz ir minneklîcher lîb
kiusche und rehter wîbes güete
in ir herzen schrîn beslozzen hât!
jâ, si reine, sælig wîb,
sî hât zuht bî hôhgemüete:
daz gebâren ir vil wol an stât.
got, der was vil wolgemuot,
dô er schuof so reinem wîbe
tugent, wunne, schoene an lîbe
und vor allem wandel gar behuot.
ach, genâde, ein sælig wîb,
ach, genâde, ein küniginne,
ach, genâde, ein süezze frowe mîn!
ach, genâde, ein süezzer lîb,
lieb mîns herzen, trôst der sinne,
trût, lâ mich in dînen hulden sîn!
frowe, hilf, êst an der nôt,
âch, hilf, lâ mich niht verderben!
sol ich niht genâde erwerben
an dir, sôst mîn trôst gegen fröiden tôt.
diu zît ist so wol gestalt,
wan siht dur daz gras ûf dringen
vîol unde rôsen rôt.
dâbî loubet uns der walt,
sô hoert man die vogel singen
suozze, als in diu zît gebôt.
in dem süezzen touwe
gegen der sunnen schîn
glenzet manig blüemelîn.
in der wunneklich anschouwe
sol diu werlt in fröiden sîn. mîn gemüete swebet hô,
dô diu minne mîne frowen
lieblîch in mîn herze slôz.
ich was ir ze sehen vrô:
dô ich dar begunde schowen,
des vil wênig mich verdrôz.
sus liez ich sich weiden
mîniu ougen dar:
diu mit fröiden nâmen war
der vil lieben, niht der leiden,
diu ist alles wandels bar. minne, frowe, erkenne daz,
daz ich in so stætem herzen
und in triuwen minne ein wîb,
der ich selten nie vergaz,
swie daz mir doch füeget smerzen
ir vil sælderîcher lîb.
süezze minne, swache
mir die selben nôt,
wende ouch mîner fröiden tôt!
hilf, daz mir in liebe erlache
(...) ir munt so rôt. solt it roeselehtir munt
und ir minneklîchez grüezzen
lachelîchen meinen mich,
sô vunt ich der sælden vunt
an der minneklichen, süezzen:
gienge ez mir so sæleclîh!
ach, daz diu vil guote
solte bî mir sîn,
tougen nâch dem willen mîn,
unz ich gar nach mînem muote
daht ir rôten mundes schîn! swer ein lieb in herzen hât
tougenlîchen wol verborgen,
der ist saeleclîch gewert,
ob er valschez triegen lât
und in triuwen kan besorgen,
ob er rehter liebe gert.
er sol âne wanken
herzeliebes gern
und unstaeten muot verbern:
kan er liebe lieplîch danken,
minne wil in liebes wern. ich verklegte wol diu zît
und die wunnebernden owe,
trôste mich mîn trût, mîn frowe,
nâch der sich mîn herze dike sent.
diu mir also liebe lît
in dem herzen mîn behalden:
dâ si nieman kan verschalden,
sî hât sich so lieplîch dar gewent.
mir wart nie lieb als rehte wert,
si ist in mînes herzen veste
wol diu hêrste und ouch diu beste,
sist, der mîn wunsch ûf erde gert.
lachelich ein lôser blic
ûz ir liehten, spilnden ougen
zarte, minneklîchen tougen
sach ich liuhten in mîns herzen grunt.
dô kan mir von vröide ein stric
und ein minnegernder smerze
alse lieblîch in daz herze,
daz ez wart von rehter liebe wunt.
dô ich sach ir munt durliuhtig rôt
alse fröidebærez lachen
lieblîch unde froelîch machen,
do gert ich nach liebe in wernde nôt.
wer gesach ie wîbes lîb
alse schon und alse clâren
und so lieplîch wol gebâren
und so gar in wîbes güete guot?
sî ist gar ein wîplich wîb,
nâch dem wunsche wol gestellet:
sælde hât sich zir gesellet,
sî hât kiusche, zuht und reinen muot.
jô mein ich mîns herzen ungemach,
nâch der ich mit gerndem sinne
in der minne hitze brinne:
so wol mich, daz ichs ie gesach!
ich wil aber singen,
wan ez ist mir in dem muote,
sît diu nahtegal geswigen ist.
des kan mich betwingen
diu vil hêre und diu vil guote,
der an wîbes êren niht gebrist.
mich fröit wol,
daz ich singen sol
also liebem wîbe.
nâh ir minneklichem lîbe
grozzen jâmer ich vil sender dol. swer mir daz verkêret,
daz mich jâmert nâch der süezzen,
dem ist rehtez herzelieb unkunt.
der hât sich entêret:
wie kan er die sünde gebüezzen,
die verdienet hât sîn schuldig munt?
er weiz niht,
daz mîn herze siht
in ein paradîse,
swanne ich die gedanke wîse
nâch ir, der man hôher êren giht. mich hât lieb gedinge
in den fröiden her behalden,
daz ich bin vor leid ein teil behuot.
daz ist mîn gelinge,
wan ich wil ir gerne walden:
darzuo stiuret mich mîn vrîer muot,
den ich hân,
und ein lieber wân,
daz ich wol gedenke,
wâmit ich mir trûren krenke:
wan sol ûf genâde frô bestân! fröide ist also tiure
und als edel und so hêre,
daz si kûm ieman vergelten kan.
fröide ist sô gehiure,
wan hât fröide from und êre:
fröide stêt gar lobelîchen an.
fröide ist wert,
swâ lieb liebes gert:
lieb kan leit vertrîben.
liebiu fröide lît an wîben:
wol im, swer da liebes wirt gewert! mohte ich fröide vinden,
rehte fröide, als ich si meine,
sô wær ich zer welte ein sælig man.
sô müeste an mir swinden
leit, und wolte mich diu reine
minnen als ich mich ir minnen gan,
sô wolt ich
alrêrst frowen mich
mit den fröidenrîchen:
nieman kunde mir gelîchen.
wan sol ûf genâde fröwen sich! helfent gruezzen mir den meien,
der so lobelîchen schoenet
anger, heide ûf berg und in dem tal.
wir son tanzen, springen, reigen,
sît der walt ist wol bedoenet:
dâ hânt vogelîn fröiderîchen schal.
velt und owe stênt geblüemet,
manig sunder varwe ist dâ:
wîz, brûn, gel, rôt, grüene, weizvar, blâ,
dâ sich nahtegal der zît in sange rüemet.
daz diu nahtegal wol singet,
daz geblüemet stêt diu heide,
des hab ich ze fröide enkeine war.
ein fröide in mîn herze dringet:
frîer herzen ougenweide,
und ouch lîbes ougen weident dar.
diu fröid ist so lieb, so hêre,
daz si fröit herze unde lîp.
daz sint schoeniu, minneklîchiu wîb:
nâch der fröide sinne ein man, an der lît êre.
ein wîb ich ze fröiden minne,
mir ze trôste, mir ze heile,
mir vür allez ungemüete ein dach.
der vil reinen, stæten sinne
frîgent sî vor allem meile,
sô daz sî ir wîbheit nie gebrach.
got hât wirde und êre beide
saeliclîch an sî geleit:
schoene varwe, niht von gunterfeit,
hât it lieblich angesiht, mîn ougenweide.
wol dien fröidegebenden wîben,
die mit zuht in hôhgemüete
wîblîch mannes fröiden spiegel sint!
wol ir reinen, süezzen lîben,
wol ir rehten wîbes güete,
dâvon langez trûren sâ verswint!
wîbes güete heilet smerzen,
der uns dike nâhe lît.
wîbes güete uns rehte fröide gît,
wîbes güete ist heiles hort in mannes herzen.
schowent beide, junge und alt,
swer die zît gebrüeven kunne
und die sumerwunne,
wie der meie blüemet manig velt.
diu zît wart nie baz gestalt!
anger, walt, heid und ouwe
blüent in süezzem touwe.
wan hoert vogelsanges widergelt:
ûz dem loube singent wittewal,
troschel hôh ûf waldes wilde,
lerch ob dem gevilde,
in den ouwen doenent nahtegal.
meie ist also wunneklich,
daz er swæren muot verdringet.
manig dirne singet,
diu nah bluomen in den anger gert.
selcher fröide enterbe ich mich:
ich hân mich gar ûz der mâzzen
an daz guot verlâzzen,
sît daz âne guot ist nieman wert.
liebiu fröide, ich wil des muoten dir,
daz du dich mir niht beroubest
und doch mir erloubest,
daz ich reines guotes wünsche mir.
frô mich der gedinge tuot,
den ich hân ze reinem guote:
mit versentem muote
ger ich dar und doch mit schoener zuht.
ez ist ein so guotez guot,
des ich wünsche mir ze krâmen:
ûz der tugenden sâmen
wuohs diu süezze, fröideberndiu fruht.
uf der erde ist also guotes niht,
sam daz reine guot, mîn frowe,
diu fröide ir anschowe:
sîst mîn trôst, mîns heiles zuoversiht.
waz ist bezzer dan ein wîb
diu mit zuht in wîbes güete
wiblich hôhgemüete
tougenlîchen in ir herzen treit?
wizzent, daz ir guoter lîp
mannes trüebez herze schoenet,
ob ez hât verhoenet
trûrig sorge und kumberlichez leit.
wîbes güete ist lieber fröide urspring:
wîb kan herze lûter machen,
wîb kan trûren swachen,
wîbes güete güetet elliu ding.
fröit iuch, wolgemuoten man,
hânt niht aller sorgen eine,
sît daz herze ist reine,
swenne ez niht berüeret trüeber muot.
nemt iuch lieber fröiden an!
diu da trüebe herzen reinent,
minnent unde meinent:
reiniu wîb! diu sint ze fröiden guot.
liebe fröide gît ein liebez wîb.
wer kan mannes leit vertrîben,
wan daz lieb an wîben?
wîbes güete heizzet leitvertrîb.
rîfen unde winde kalt
roubent ouwe und ouch den walt,
linde rêret:
sus verkêret
sich ein zît, diu fröide bar.
wan siht anger und den plân
beide sunder bluomen stân.
heide griset:
ûf die rîset
tuftes vil, des nam ich war.
dâvon swîgent nahtegal,
winter wilde
grôz unbilde
brüevet mit des snêwes val.
sît ich mich von êrst versan,
wie sich minne lieben kan
beiden lîben,
mannen, wîben,
dô begunde ich minne gern.
mich bedûhte des an sî,
wær mir minne stæte bî
mit gedanken
âne wanken,
daz mich minne solte wern
mit ir süezzen meisterschaft,
mîn erkennen
unde wennen
minne mit ir helfe craft.
ich versen an minne mich,
sô vert minne flühteclîch
von mir balde.
ir gewalde
ist mîn muot, mîn sin ze kranc.
minne tuot mich jungen grâ,
und enweiz doch rehte, wâ
ich si vinde:
sô geswinde
ist ir wenden und ir wanc,
als ich wæne minne hân
mir erworben,
sôst verdorben
alz mîn werben und mîn wân.
swie daz ich bin minne ein gast,
ie doch trage ich swæren last
an dem herzen:
minnen smerzen
hânt bekünbert mir den muot.
alsus dulde ich minnequâle,
stæteklîchen, sunder twâle.
minne mîden
muoz ich lîden,
doch weiz ich, diu minne ist guot.
minne ist lieb ein füegerîn:
minne müezze
mit ir süezze
lieben mich der frowen mîn.
sol ez mir so liebe ergân,
als ich mir erwünschet hân,
daz diu reine,
wandels eine
mir ze trôst erbarmet sich,
sô lern ich der fröiden kunst.
hân ich mîner frowen gunst,
daz ir sinne
durh die minne
minneklîchen minnent mich,
sô wurd ich nach liebe frô,
wan ir güete
mîn gemüete
hoehet für die sunnen hô.
kalte winde
gar geswinde
selwent heide,
grözzer leide
kumt uns mê:
winter nâhet
unde gâhet
ûf uns balde.
vor dem walde
dorret klê.
dâvon swîget manig nahtegal,
zîsel schrîget:
ungefrîget
ist sîn swære.
wê der mære!
linde ist val.
swære buozze,
starke unmuozze
muoz ich dulden
nâh ir hulden,
der ih bin.
sunder lachen
muoz ich wachen,
nahtes sorgen,
trûren morgen
âne sin,
sît daz mir ir munt ein lachen bôt
daz erlûhte,
des mich dûhte,
sam diu sunne
gên mir brunne
rubînrôt.
ich gedâhte,
dô mir brâhte
fröide ir lachen,
daz mir swachen
solde leit.
an der süezzen
ougen gruezzen
sach ich dike:
in dem blike
sich versneit
an ir ougen dâ mîn bester sin,
wan ich brinne
nâch ir minne,
diu mich schiuhet
und noch fliuhet,
swâ ich bin.
swen diu minne
sîner sinne
gar beroubet,
der geloubet
dester baz,
daz mir swære
siuftebære
lît in herzen,
minne smerzen
füegent daz,
wan ich die vil guoten mîden muoz.
sol ich lîden
sî vermîden,
lebe ich iemer,
mir wirt niemer
sorgen buoz.
frowe reine,
wandels eine,
süezze, wende
mîn ellende,
lieber lîp.
lâ mîn werben
niht verderben!
eteswenne
triuwe erkenne,
sælig wîb.
herzentrût, du lâ geniezzen mich,
daz diu ougen
sunder lougen
iemer wolden,
daz si solden
sehen dich.
jârlanc valwet manig anger
und ouch vil der liehten heiden,
ouwe und ôuch der grüene walt.
winter borget in niht langer,
er ist grimme und unbescheiden:
sôst sîn twingen manicvalt.
doch verklagte ich wol diu leit
und die winterlichen swære,
trôste mich diu saeldenbaere,
der mîn dienest ist bereit.
die ich in dem herzen minne
und in rehter liebe meine,
diu ist gar gewaltig mîn.
sich hânt alle mîne sinne
gar vereinet dur si eine,
doch muoz ich ir frömde sîn.
wâfen senelicher nôt!
wie sol mîn herze daz erlîden?
muoz ich sî iht langer mîden,
bin ich an fröiden tôt.
ich hân jâmer nâch der guoten,
stæteklîchen alle stunde,
dur daz sî ist alse guot.
ich wolde ir genâden muoten,
daz si mir noch fröide gunde
mit ir willen, ob siz tuot.
al mîn trôst lît gar an ir!
nieman sol mir daz verkêren,
ob mih jâmerr nâch der hêren,
die mîn herze meinet mir.
sît mîn herze mir si meinet,
dâvon muoz ouch ich si minnen
herzeklîchen iemer mê.
wem sîn herze ein lieb so meinet,
der mag wol herzelieb gewinnen.
herzeliebe tuot niht wê,
wan als ichz bescheiden sol:
êst ein minnegernder smerze.
wâ gegen liebe gert daz herze,
dâ fröit lieb gedinge wol.
sælig wîb, genâde sende
mir, sît ich genâde muote:
hilf, genâderîchez wîb!
herzentrût, mir sorge wende:
mîn vil liebez lieb, daz guote,
ungenâde mir vertrib!
dîn genâde tuot mich frô:
wilt du, frowe, dich erbarmen
uber mich vil senden armen,
sô stêt mîn gemüete hô.