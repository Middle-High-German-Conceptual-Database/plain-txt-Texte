ditz mere von einer kunigin ist und von einer kunigin uz moren lant.
ez was hie vor ein chunigin,
die mochte wol ein vrowe sin.
sie hete geburt und gewalt,
ir richeit was manicvalt.
sie hete vrowen tugende gar,
rosen var und lylien var
was ir vil minnenclicher lip:
sie was ein wol gemachet wip.
ir lop erschal in elleu lant.
die besten ritter die man vant
uber allez ertriche,
die vant man steticliche
in ir hove und in ir lande.
ir hof stunt ane schande,
untz des teufels boten qvamen
und ir vil gar benamen
beide ir vreude und ir sin.
iz het ein heidenin
bi der vrowen lande ein lant;
swaz man da leute inne vant,
iz were man oder wip,
die heten alle swarzen lip.
do sante die heideninne dar
vil wibe, die waren mor var,
in der vrowen kunichriche,
daz si da taugenliche
den ungelouben lerten
und die ritter da verkerten.
daz geschach in kurtzen stunden.
swen sie des uber wunden,
daz er ir leben ane gie,
der wart swartz als sie
und wart in gar gehorsam.
do man zu hove daz vernam,
do zurnet die kuniginne
so sere daz sie ir sinne
von dem zorne verlos
und alle ir wisheit verkos.
sie sprach:< nu wizzet alle daz:
ich engehabe euh nimmer dester baz
daz ir belibet unverkeret.
swer got da mit niht eneret,
der tu swaz im gevalle!>
do sprachen die ritter alle:
< ist daz wir got und euch gestan,
des sult ir uns geniezen lan.
welt ir uns des niht danch sagen,
da mit muget ir uns verjagen
und muget uns gar verliesen.>
< die got wellent verkiesen,
die wil ich>, sprach si,< han verlorn>.
durch den vil ungefugen zorn
wurden da gnuge heiden
und begunden sich scheiden
mit ir gelouben von got
und von der chunegin gebot.
daz het manger verlan,
wolt siz in gedanket han:
done wolt sis in niht danken.
des begondens alle wanken.
sust wart der kuneginne kraft
verkeret mit der heidenschaft.
nu horet was ir geliche,
der kuneginne riche,
die mit den eren genas
und gar so vol komen was:
daz was die werlt in der zit
do sich vreude und ere enwiderstrit
liezen horen und schowen
beide an rittern und an vrowen.
do sie ein ander dienst baren
und beide ein ander waren
mit herzelichen triwen holt
und michel lieber danne golt,
do waren vrowen werde wip.
do sach man durch ir werden lip
die werden ritter hohe varn,
weder lip noch gut sparn.
ir tage, ir lip und ir gewin
gie durch der vrowen ere hin.
do was die werlt gekronet,
mit vreuden gar geschonet
und saz uf dem geluckes rade.
do geschach der werlt ein sulche schade
als der kunigin geschach
die ir ritter sich verkeren sach.
also chom ein tugentloser sit,
do wart die werlt verkeret mit,
daz man verschamter wibe pflac.
swelch ritter bi den gerne lac
und pflage der minne,
daz er verlos die sinne,
der wart zu hoher minne enwicht
und achtet uf vrowen niht.
daz swarze heidenisches leben
hat sich mangem ritter gegeben
die hohe minne hant verkorn.
der hant die vrowen vil verlorn.
da wider lant die vrowen
der chuneginne willen schowen
die beide ir ritter verlos
und ouch ir wisheit so verchos
daz si den niht danken wolte,
als sie von rechte solte,
die sich niht wolten keren
von ir trewen noch von ir eren.
nu tun die vrowen recht alsam.
swer noch hat zucht und scham
und vrowen minnet ane haz,
den hant si ninder dester baz.
da mite laident si ir lip
und liebent die unsteten wip
und machent den unstete
der nimmer missetete
ob in die vrowen liezen
siner tugent so vil geniezen
daz si ir im danck geruchen sagen.
sol er si in dem herzen tragen
und si in bi der zehen niht,
daz wirt zu jungest gar enwicht.
swa vier werlichen stent
und in wol zweinzick abe gent,
swer sie des niht geniezen lat,
daz dunchet mich ein missetat.
sit vrowen maniger abe gat,
swer noch in ir gebot stæt,
der sol in vor in allen sin.
ist des niht, so tunt sie schin
daz si der ritter niht engerent
und gerne ir dienes enberent.
iz enwart nie berk so herte,
der in mit brechen zerte
und daz die lenge tete,
er zu furte sine stete,
daz er da müeste zu gen.
wie sol ein ritter danne gesten
den man mit ungenaden zert
und im sin hochgemute wert?
vur vreude ist niht also gut
so der dem manne iht libes tût.
swer lange dienet ane danch,
tut er zu jungest einen wanch,
daz ist an im gemachet.
da mite ist er geswachet
der im da lonen solte
und im niht lonen wolte.