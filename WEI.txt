ditz mere ist von einem weideman; daz leret uns der stricker san.
ez waz hie vor ein weideman;
der nam sich gute hunde an,
die wol zu iagen tochten.
si chunden und mochten
den hirzen vil wol gevahen.
swie vaste er konde gahen,
den si sich an genamen,
si konden sin so ramen,
daz er niender mochte vinden
weder den hirz noch die hinden,
do er sich mochte entsagen mit.
swie kleine er machte sine trit,
sîhen wolten niht vermissen.
in iagten die gewissen,
untz er den lip und daz leben
umbe sinen tot muste geben.
eines tages iagten si einen,
daz si e nie deheinen
so verre vliehen liezen.
des en mocht er niht geniezen.
si machten im solch gedrenge,
daz im ein walt wart ze enge.
do wolde er vliehen balde
zu ernern andern walde.
da enzwisschen waz ein michel velt.
do vlohe er baz derme enzelt,
daz er den lip niht verlur.
do waz ein dorf; do must er vûr.
daz wart im ze saure.
in gesahen die gebaure;
die schreiten in an mit schalle.
do quamen ir hofwart alle;
daz waz des hirzzes unheil.
der hofwarte waz ein teil
beide winde und hofwarte kint
oder halp ruden und halp wint
oder halp ruden oder halp hofwart.
sust waren si von der halben art;
beide stark, keune und snel.
des muste der hirz sin vel
vil engestlich hin tragen.
der selben zwitarn iagen
wart ein wile so groz,
daz sin den hirz von in verdroz,
wand si in von den hessehunden triben,
daz die verre dort hinden bliben.
idoch quam er mit gewalt
da bi in einen dicken walt
und entran den hofwarten,
die in sam die lewarten
von sprunge waren an chumen;
den het in nu der walt genumen.
ez waz idoch sin ungenist:
dar quamen in vil kurzer vrist
die edeln unverzagten,
die in von der ruwe iagten,
und wurfen in zu jungest nider.
die hofwarte kerten wider.
do wart ein michel schallen
von den gebauren allen;
ietslicher lobte sinen hunt.
< der min ist bezzer denne ein pfunt,>
sprach einer,< sam mir min lip.
beide ich und min wip
han unser brot wol bewant.>
do sprach ein ander zehant,
der sine were der beste,
den er in der werlde weste.
des iahen si alle gemeine.
daz loben was niht kleine,
daz si iahen ir hunden.
wie die toren loben kunden
und welche ein narren lop daz was,
vor den der hirz vil wol genas,
daz si mit schalle
so vaste lobten alle,
und der vil gar verdagten,
die den hirz von ruwe iagten
und im niht abe giengen
und si in zu jungest viengen!
der lop, der lege billich obe!
waz dem geiagde und dem lobe
vil wol geliche muge sin,
daz merket durch den willen min.
daz sint, die ere vahent
und ir immer nach gahent,
die von den tugenden edel sint:
der eren vater und ir kint.
swer die ere kan began,
der mack si wol zu kinde han,
wan si von sinen tugenden kumt.
so im die ere danne frumt
und in in der werlde lob gebirt,
daz er wert von ir schulden wirt,
so mag er ir zu vater iehen.
die dinch sint beide an den geschen,
der got und ere minnet.
swaz er immer gewinnet,
daz zert er umb ir beider gunst.
der hat den lip und die chunst
gemachet uf ir beider vart.
sin tugent und sin edeleu art,
die machent in so gitick
ze iagen und also stritik,
swie vil man im eren giht,
der wil in doch genugen niht.
er tut sam der edel hunt:
so der machet ungesunt
zweinzick hirzse oder me,
so iagte er gerner danne e.
also tut der biderbe man,
dem lobes niht genugen kan.
swelch ritter tage und gut
so ritterlich vertut,
laufet im an der eren spor
ein zweitar eine wile vor
und kert schire von der vart
und ist aber danne ein hofwart;
swer den lobet fur in,
daz wer ein vil tumplicher sin.
swer alle zit mit eren lebet
und alle zit nach eren strebet,
den lob ich vor in allen.
in mag einer uberschallen
vil lichte zu einer kurzen vrist,
der halp ritter und halp gebawer ist
und ist ein wucherere gewesen
und wil mit wucher wol genesen.
swi gach zu der ere si,
er ist unlange da bi.
im wirt von danne also gach.
da horet ein kurzes lob nach.
swer beide lange und vil
den selben zwitarn loben wil
niht me wan durch den einen schal,
daz lop wirt schire so smal,
ezn fullet niemen sin oren.
ich erloube wol den toren,
daz sie die zwitaren loben.
hat man daz schire vur ein toben,
daz zimt dem lober wol
und ienem, dem daz lop sol.
daz selbe lop ist ninder gut
wan da heim bi der glut.
do leit der toren lop wol obe,
gelich der gebauren lobe,
die ir hofwarten iahen,
die si unverre laufen sahen;
ez waren die besten hunde,
die ieman vinden chunde.
ich gan des wol den wisen,
daz si die stete prisen.
der steten lop sol stete sin
in steter tugende lihter schin;
des leuchtet von den eren feuwer.
man sol in geben zu steuwer
gantzes lop von offlicher kunst
und aller rechten leute gunst.