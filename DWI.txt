ieslichem biderem weide man,
der wol beizzen und iagen chan,
den freut ein wiltbræte me,
da nach im ist gewesen we
und ez muoz iagen uber maht.
daz dunchet in suzzer hinze naht,
swaz im des wirt zeteille,
denne daz er vindet veille.
swie gut, swie wol veil iz sî,
ern hat niht freuden da bi,
ez wirt von im gesmæhet.
daz er choume gevæhet,
daz dunchet in suzze und gut
und freut im lange sinen mut.
daz ist der arbeit rat,
daz er so vil geiaget hat
und ez mit frumeckeit beiaget,
daz ez im deste baz behaget.
an dem veillen wiltbræte
ist diu tugent so unstæte,
daz ez dem rehten weide man
dehein freude gemachen chan.
ez freut niht wan frazze:
die ezzent ez ane mazze.
des veilen wiltbrætes sit
volget weilen wiben mit.
swie schone ein veille wip si,
ir minne ist niht freude bi.
ezn wirt dehein veilliu brouht
dem wisem manne nimmer trout;
si chumt dem toren zemazze
sam daz veil wiltbræ zefrazze.
si ist niht freudebære
dem hofschen minnære.
den freut michel baz ein wip,
durch die er gut und lip
arbeiten und wagen muz.
so er ir hulde und er gruz
ie chumberlicher beiaget,
so im ir lip ie baz behaget;
so er tage und arbeit
und sin chost an si geleit;
so gelustet in des wibes.
so er sele und libes
muz angest umbe ir minne han
und hat die vorht und den wan,
ob ers an ir schult verliese,
daz si in gar verchiese,
er muz gewarten ir gebotes
flizchlicher denne gotes
und muz tuon allez, daz si wil.
diu minne ist sines hercen spil.
er wirt ein vreudenricher man,
daz er so wilde minnen chan
gwinnen und behalten,
daz er ir chan gewalten.
diu fuoge und diu bescheidenheit,
die machet, daz er der arbeit
mit vreuden wirt ergetzet.
er slifet und wetzet
sine manheit und sinen sin,
swenne er gewinnet den gwin,
der nimmer manne wirt bereit,
er muoz zu der frumicheit
haben zuht, fuge und chunst.
swelich ritter gutes wibes gunst
mit sinen tugenden chan beiagen,
der muz im selben wol behagen.
sin leben ist wol freuden wert,
so im sin chunst eins wibes gwert,
diu niht wan tugende minnet.
swie choume er die gwinnet,
mit swelhen noten ez ergê,
si birt im maniger freuden me,
danne die er choufen solde.
swie wert diu wesen solde,
si birt im niht so hohen mut,
als diu verdiente tut;
swenne in diu an ir arm geleit,
so schowet er sin frumcheit
in ir gnaden harte wol.
des wirt er vreuden so vol,
daz in des wibes lusten muz.
diu liebe chan so manigen gruz,
da von diu minne suezet.
si liebet und gruezet
beide den man und daz wip,
und daz ir ietweders lip
dem andern suezzer muz sin
denne zucker und zinemin.
ir tugende ist an der zal gelich.
des gesellet îeglich tugent sich
zu der, diu ir genoz ist
zestætichlicher mitwist.
der geselleschefte wirt so vil,
der sich deheiniu scheiden wil,
unz daz ir liebe ie eine frist
richer denne diu ander ist,
und iunget und niwet
und suezet und getriwet:
si minnent aneinander iemer.
so holt wirt man niemer
deheiner veilen prute.
diu beroubet tumbe liute
ir sinne und ir gutes,
ir vreuden, ir hohes mutes.
swie schire man bi ir gelit,
so geriwet, swaz man ir git.
ich sag iu, wa von daz geschiht:
da vindet man da minne niht.
als gar den wiben ist verseit,
daz ir deheiniu werde meit,
als gar verzert ein veile wip
ane minne ir leben und ir lip.
swaz dinges ich verchoufet han,
des sol ich pillich ane gestan.
swelich wip minne hine git,
diune hat niht minne nach der zit.
si hat nit und gitecheit,
ir ist daz swære und leit,
daz si dehein wip horet loben.
ir herce muz vor leide toben,
so man deheiner fur si gert.
ir minne ist aller schanden wert.
si hat des wcherærez mut.
swer gar ir zweier willen tut,
des sælde ist so verteilet,
daz si nimmer wirt geheilet.