bruno von hornberg
loup gras bluomen vogel singen
klage ich und den grüenen klê,
die der winter wil getwingen
und dar zuo der kalte snê.
noch klag ich ein ander swære,
daz mir diu vil sældebære
âne schulde tuot sô wê.
owê daz diu reine guote
mîne swære nie bevant!
des ist mir niht wol ze muote.
wiest mîn dienest sô bewant!
daz ich ir niht mînen kumber
klagte, ich gouch, ich tôre ich tumber,
und doch twingent mich ir bant!
herre got, du gip die sinne
der vil lieben frouwen mîn,
dazs erkenne, ob ich si minne,
herre, und dur die güete dîn
dû hilf mir daz sî bevinde
daz ich diente ir ie von kinde
dur ir minneclîchen schin.
mîner frouwen minnestricke
hânt gebunden mir den lîp,
unde ir liehten ougen blicke.
ach genâde, ein sælic wîp,
dû hilf mir von mînen sorgen,
die mîn herze hât verborgen;
al die swære min vertrîp!
wil si mînen kumber wenden,
der ich ie daz beste sprach,
trôst in sendez herze senden,
von der ich lîd ungemach?
sî verderbet mich gesunden.
ach, wer heilet mîne wunden,
die si dur mîn herze brach.
wesse ich ieman sô getriuwe
dem ich klagte mîne nôt!
mîniu leit diu sint niht niuwe.
bezzer wære mir der tôt,
ê daz ich alsus verdurbe
unde ich anders niht erwürbe,
ê ich kuste ir munt so rôt.
reine, güete, tugent und êre
hât si, der ich dienen wil.
in gewan nie fröiden mêre,
sîist mîner ougen spil.
swie si mir daz herze twinge,
der ich iemer gerne singe,
sost si doch der fröiden zil.
wer wænt daz ich durch gebende
lâze mînes herzen trôst?
ich wold ê deiz wær mîn ende
unde ich niemer wurde erlôst,
mir'nsî der muot gen ir sô guot,
daz er niht wenket ir, swaz sî mir iemer tuot.
mich wil zwîvel überwinden:
ich enlâze in, er enmac.
lât sie mich genâde vinden,
diu mir ie ze herzen lac?
lât sî des niht? so si gesiht
die stæte an mir, si füeget daz mir liep geschiht.
nieman sol mir daz verkêren
daz ich bin an sî verdâht.
sî mac mir mîn fröide mêren,
diu mich hât in trûren brâht.
er grüene klê ist mir ein snê,
swie wol die kleinen vogel singent, mirst doch wê.
< swer tougenlîcher minne pflege,
der sol nu wachen, wan ez wil ân zwîvel tagen.
der ruowe er sich enzît bewege.
er sol niht machen daz man von im beginnet klagen;
ein scheiden wil mir wol behagen:
vil dicke ein man von lieben sachen
vil grôziu leit beginnet tragen.>
der rede ein schôene wîp erschrac.
ein umbevâhen tet sî ir gesellen dô.
si sprach< owe, ich wæn der tac
uns aber wil nâhen; des bin ich sendez wîp unfrô.>
diu reine süeze wahte in sô.
daz grâwe lieht si beide an sâhen:
si forchten melde und ouch den drô.
ir beider fröide ein trûren wart,
dô sî sich scheiden muosten, und der tac ûf brach.
ein reine wîp in rehter art
mit hôhen eiden ir lîbes im für eigen jach.
der ritter dô mit triuwen sprach
< nieman kan dich mir geleiden.
der himel segen sî dîn dach.>
ahtent wie mir wære
do ich ir hant in mîner hende
hâte unz daz ich die beslôz.
ich was âne swære.
dô was sî vor missewende
frî, bî der mich nie verdrôz.
schoene, tugent und êre
hât diu reine muotes hêre,
diu mich dâ zem herzen schôz.
frouwe minneclîche,
du solt mich von sorgen bringen
dur dîn reine sælikeit.
ich bin fröiderîche,
mac mir wol an dir gelingen;
sô wil ich dir sîn bereit
sælde ûf dîne güete.
dû solt troesten min gemüete:
dur dich trage ich sendiu leit.
ich wând âne swære
sunder sende nôt belîben,
ê daz ich ein wîp gesach,
diust sô fröidebære.
swem ie trôst von guoten wîben
alde ie herzeleit geschach,
der sol dur sîn êre
wünschen daz si noch verkêre
dur ir tugent min ungemach.