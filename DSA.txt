hie stet ein und ander und von einem tier, heizet salemander.
ein tyer ist salemander genant,
daz ist von der natuere bekant,
daz im sin wesen und sein leben
im in dem fewer ist gegeben.
der salemander beginnet iehen,
er wolt elliu tier sehen.
welches under in allen
aller beste im mochte gevallen,
daz wolt er sinem leibe
zu einer vrowen und zu einem weibe;
er wolt ez nemen eliche
und furen in sin riche.
do er elleu chunder gesach,
do was ez vro und sprach,
der vligen chonde niht gelichen.
in allen deutschen richen
mocht sich ir niman erwern.
di gewaltigen mustens an ir danc nêrn,
seit si mit uns trunck und ezze
und uf ir cleider sezze
und uf ir gulter und uf ir golt vaz.
im geviel nie dehein vrow baz,
si were wol chron bere,
seit tu so chun were.
do er si elich genam
und wider in sin fewer quam,
do was si schire verbrunnen:
daz het si dar an gewunnen.
der salamander, dem sin leben
in dem fewer ist gegeben,
dem gelichet sich der ungeheuwer.
der teufel indem fewer
und in der helle hat sin wesen
und nieman gerne let genesen.
der wirbet ouch umb ein braut;
die wil er immer haben traut.
do er alle die werlt geschowet hat,
so geit im sin kunst den rat,
daz er elleu menschen vleuhet
und sich zu den fleugen zeuchet.
wer seint die vliegen? daz sint die,
die sich zu kuene dunkent hie,
daz si got vurchtent kleine
und die teufel alle gemeine;
die sint der vligen genoz.
daz ist ein wunder harte groz,
daz ein vlige einen chunck bestat
und dar zu lutzel angest hat.
daz ist vil grozzer, wizze krist,
daz ieman so geturstick ist,
daz er sich setzet wider got
und achtet niht uf sein gebôt;
daz er mit grozzen vreuden lebet,
so er vaste wider got strebet:
da bekennet der teufel die vliegen bî.
swie vil der werlt danne si,
er nimt doch niwant die vliegen,
die er wider got sicht kriegen,
und da mit also werbent,
daz si an rewe sterbent.
die nimt er zu seiner e:
er wil si haben immer mê.
so furt si durch ir vliegen sîn
der ewige salemander hîn
in daz ewîge fewer, des er pfliget.
da mizzet er ir und wiget
daz lon so manger slachte,
daz ez immer ist an achte.