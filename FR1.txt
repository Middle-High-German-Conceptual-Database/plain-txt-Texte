i.
ei, ich sach in dem trone
ein vrouwen, die was swanger.
die trug ein wunderkrone
vor miner ougen anger.
sie wolte wesen enbunden,
sust gie die allerbeste,
zwelf steine ich zu den stunden
kos in der krone veste.
nu merket,
wie sie trüge,
die gefüge,
der naturen zu genüge:
mit dem sie was gebürdet,
den sach sie vor ir sitzen mit witzen
in siben liuchteren
und sach in
doch besundert
in eines lammes wise
uf sion, dem berge gehiuren.
sie tet rechte
als sie solde,
ja, die holde
trug den blumen sam ein tolde.
vrouwe, ob ir muter würdet
des lammes und der tuben, iur truben
ir liezet iuch sweren?
da von mich
nicht enwundert,
ob iuch die selbe spise
kan wol zu der früchte gestiuren.
ein bernde meit und eren riche vrouwe, din ouwe
von dem grozen himeltouwe
blumen birt in werder schouwe.
man höret der turteltuben singen erklingen, volringen
nach süzes meien horden.
hin ist des winters orden,
die blünden winrebe diner frucht sint vollen smachaft worden.
des soltu gan, din friedel rufet(...) arten dir zarten
in dem heilwin tragenden garten:
< kom, lieb, kom>, sust wirt sin warten
dort uf dem lewenberge von mirren. kein virren sol irren
dich, wan er wil erkosen
sich mit dir in den rosen.
des soltu, tochter, muter, meit, mit liebem liebe im losen.
nu lougen nicht durch icht der schicht, daz ich sunderlich
der künig in sinen keler furte.
dich rurte
sin grüzen.
wie nu, ver meit, hat ir iuch wol versunnen?
wir gunnen
der wunnen
iu wol, daz ir den win habt getrunken
mit der milch so süzen.
ich wene wol, iu sol den zol sin munt machen kunt,
wa(...) durch die murehüter quamen,
(...) iu namen
den mandel.
waz sucht ir, meit, so spate in disen gazzen?
kein lazzen,
wir vazzen
die liebe. an iuwern wunden durchsunken
hat(...) sin drilch(...) den wandel.
sit irz die meit, die durch die wüstenunge zoget mit richen smecken?
iuch hat gemehelt der eren voget. ir sit ein brut,
daz prüfe ich an den worten,
der künig durch iuwer pforten
quam uz und in nach willen sin,
die da beslozzen was und ist(...) an allen eren orten.
david, der seit, ir stündet zu der zeswen hant, goltvar gekleidet
iuch künig salomon bevant. gar überlut
er gicht, daz iuwer löcke
gestalt sin sam rechböcke
und iuwer huf, da seit er uf,
daz die viurguldin fürspan sin. wol stan der kiuschen ir röcke.
den siben kirchen schreib johan,
waz sie tun solden oder lan,
ob sie mit willen wolden stan
bi gote sunder valles wan.
do wart gebent der selden ban.
der engel siben vürten dan
die botschaft, als ich mich versan.
meit, sit din forme den bespan,
der alle forme tirmen kan,
diz wirken schuf ir kraft, der siben geiste.
da von geliche ich dich zu(...) stunt
den kirchen, ach du bernder grunt,
du minne, wisheit was dir kunt,
du senftekeit, du künste funt,
du rat, din sterke bleib gesunt,
din vorchte entslôz den grozen bunt:
meit, aller meide ein überwunt.
von disen geisten wart entzunt
din lip, din herze, des min munt
dich mizzet uf daz beste und uf daz meiste.
ob ich die warheit lerne,
die siben liecht lucerne
uz diner sele liuchten sam die sterne
- von dir wart zitig sines geistes erne -,
da der jungalte zwischen saz
gegerwet, als er sich vermaz
in wizem kleide sunder haz.
ei, tochter von sion, vröu dich der mere.
die siben liecht erglesten
ob dines geistes vesten:
din zucht, din kiusche liuchten(...) mit den besten,
din triuwe und ouch din stete vil wol westen,
daz der geloube sie nicht floch,
din güte schein da vollen hoch,
din diemut sich gein himel zoch,
hie bi so bleip din wille an alle swere.
ei, welch ein lebendez minne wort:
meit, alles hordes überhort!
wan din gestalt, din schöne
durchschönet alle tröne.
ir gelf, ir lut ist:< cröna, künig, cröne.
ir richsen wol
zimt, als ez sol,
zu diner zeswen siten.
der aphel, den sie treit, beginnet ziten.>
die blumen lachen beidenthalb der liten,
ir münde hat der tou getwagen,
sie stan rechte als sie wellen sagen:
< die meit ob allen meiden muz uns wol behagen.>
künic salomon, der wisheit selch,
der gicht, din nabel ein guldin kelch
si voller edeler steine
fin, luter unde reine,
- die sint jacint genennet, als ich meine -
der kelch des suns,
dar in er uns
het sinen vater brachte.
wie wol die zarte tochter sich bedachte,
do uns der val des alten swindes schachte.
vil schöne ob allen vrouwen, sprich:
der schönen liebe ein muter ich,
der heilicheit ein hoffenunge nennet mich.
ich bin ez die groze von der kür,
min wille ist kreftig und ouch mür.
gein liebem liebe ich mich erbür,
daz venster miner klosentür,
da gieng min lieb so triutlich vür.
sin hant mich rurte, des ich spür,
sie was von süzem touwe naz,
ez duchte mich ein honigvaz.
ich az den veim
und tranc den seim,
do quam ich heim.
des wart mir baz,
waz wirret daz?
den slangen beiz min harm, ich wisel.
min süzer touwig morgenrisel
durchbrach des herten fluches kisel.
min wünschelrute sunder zwisel
streich abe der swarzen helle misel.
do wart gerötet sunder prisel
der palme,(...) dem min grüzen quam.
sprich, edeler, wiser friund adam,
wie min gesuch
den dinen fluch
brachte in unruch.
mir meide zam
wol muter scham.
ich bin erkennig, nennig, kurc,
des höchsten küneges sedelburg.
min türne(...) nieman kan gewinnen.
min zinnen
uz und innen
sint mit liljen wiz gepinset.
des trones wesen mir hilflich zinset.
min gazzen sint geblümet. swer mich nümet,
ein balsem den durchgümet.
der sunnen glesten ist min kleit,
dar in so han ich mich gebriset und gereit.
so hat der mane sich geleit
zu minen füzen.
ich kan büzen
swere, des got geist mich rümet.
do er mich vester swester sagete,
er jach, ich were so jung betaget:
< wie well wir, daz sie sich gerüste
bar brüste
zu der lüste,
durch die man sie sprechen solde?>
nu merket, waz min friedel wolde!
er warte siner lune, daz mich brunen
von senfte der alrunen
wart slafern, durch so süzen smac
in unser pforten leisten, durch so rich bejag.
die wile und ich des slafes pflag,
gein der naturen
min behuren
muste er vlechten unde ziunen.
der smid von oberlande
warf sinen hamer in mine schoz.
ich worchte siben heiligheit.
ich trug in, der den himel und die erden treit,
und bin doch meit.
er lag in mir und liez mich sunder arebeit.
mit sicherheit
ich slief bi drin,
des wart ich fruchtig, voller güte
süze in süze mir do sneit.
min alter vriedel kuste mich,
daz si geseit.
ich sach in an, do wart er junc, des fröute sich
die massenie da zu himel alle.
swie züchtig stolzer meide rum ich schalle,
doch hoffe ich, daz ez ieman missevalle.
er jach, min brüstel weren süzer dann der win,
da barg er sich mit fugen in.
wie wol er mich erkande,
der sich so vaste in mich versloz!
wer leit mich in der liljen tal,
da min amis curtois sich tougen in verstal?
ich binz der sal,
dar inne man daz gespreche nam um even val,
schone ich daz hal.
secht, lieben, secht:
min morgenröte hat erwecket
hohen sang und richen schal,
den niuwen tag der alten nacht.
ich binz der gral,
da mit der eren künig den leiden übervacht.
min spünne ernerte den von violvelde.
mir wart ein hirzgewige an minem gelde,
damit ich stiez den fluch uz dem gezelde.
ich worchte phriemen und enbant die alten recht,
sus wart der stric des valles slecht.
ich binz ein zuckersüzer brunne
des lebens und der bernden wunne.
ich binz ein spiegel der vil klaren reinekeit,
da got von erst sich inne ersach.
ich was mit im, do er entwarf gar alle schepfenunge,
er sach mich stetes an in siner ewiclichen ger.
wie rechte wol ich tet im in den ougen,
ich zarter, wolgemuter rosengarte!
komt alle zu mir, die min gern.
ich wil, ich kan, ich muz gewern.
ich binz der lebende leitestern,
des nieman sol noch mag enbern.
min mut gut frut tut.
ich binz die stimme, do der alte leo lut
die sinen kint uf von des alten todes flut.
ich binz die glut,
da der alte fenix inne sich erjungen wollte.
ich binz des edelen tiuren pelikanes blut
und han daz allez wol behut.
ich binz ein wurzenricher anger,
min blumen, die sint alle swanger,
ir saffes brehender smac vil gelwer varwe treit.
ei, welch ein flüzzig, zinsig bach
die blumen min durchfiuchtet, daz sie stan nach wunsche entsprungen.
ich binz ein acker, der den weize zitig brachte her,
da mit man spiset sich in gotes tougen.
ich drasch, ich mul, ich buch linde und nicht(...) harte,
wan ich mit olei ez bestreich;
des bleib sin biz so süzlich weich.
ich binz der tron, dem nie entweich
die gotheit, sit got in mich sleich.
min schar gar clar var:
ich got, sie got, er got, daz ich vor nieman spar.
ich vatermuter, er min mutervater zwar,
wan daz ist war.
ich wart, ich leit, ich brach den tot, ich warb, als ich do solde.
ich fur, ich quam, ich adelheit, der tugende ein ar.
er leit do nicht, min engelmar.
sterke unde zierde hat mich ummehelset,
ich schrecke als einer, der da bürge velset,
wan ich bin uf geschozzen als ein lustig cederboum,
den cipres ich verschönet han.
ei, welch ein senftez, süzez riechen, swem ich kom in sinen goum.
ich zoge über daz gebirge hin,
zu sprechen minen vriedel han ich ganzen sin.
den wagen ich spise, den der wise von holze werden liez zu prise,
daz gütig nennet uns der grise.
min siulen silber meinen,
min simz, anelein uz golde erscheinen,
min ufganc purper, wol mich reinen!
dar zwischen ist geströuwet inne
die were, senfte, süze minne,
der aller bin ich ein beginne.
genade hat sich in min lefsen uz der kefsen
so volleclich gegozzen.
die wisheit hat mir minen munt entslozzen,
der ordenunge senftekeit min zunge hat genozzen.
des grüzet, lieben, grüzet mich.
die patriarchen sahen min figuren,
sie sprechen von mir, daz in der naturen
so schönez noch so reinez in al der werlte würde nie.
wil ieman wizzen, waz ich kan?
ich salbe, ich heile, ich füre uz nöten, swaz man mir der wunden lie.
ich binz ein liecht der starken tugend,
der grundelosen güte ein endelose mugend.
ich rufe, ich schrie, daz min krie in al der werlte(...) trost gedie.
hie mit ich mich vor ernste vrie,
nicht zornes hat min denken,
ich kan uz siben hornen schenken,
die man sach uf dem lamme lenken.
swaz die propheten alle kunden
- ir wort, ir rede sie uf mich bunden -
ich bir, niur himel minen friunden.
gein mir so lan die ingesigel alle ir rigel,
swie vaste er sie behalte,
min schepfer und min vriedel der vil alte,
der sich zu mir nach siner kust in drin personen valte.
des selben mutermeit bin ich.
ein snider sneit mir min gewant,
sin sin den spehen list ervant:
do mich gebriset het sin hant,
er sach mich an und kos min cleider, als ein meister kiesen sol.
do stunden mir min cleider uz der mazen wol,
daz sie gevielen(...) in sinen mut.
er tet ein spehe, die was nützlich unde gut.
die wile und ich min cleider truc, er was so cluc,
daz er uz minen cleidern sneit im cleider an,
die waren baz dann mine cleider vil getan,
und doch min cleider bliben ganz
an allen bruch, an allen wanc, an allen schranz,
vin unde luter, schöne ob aller schöne glanz,
der meister heizet meister.
als er daz wunderliche cleit
het wunderlich an sich geleit,
ez was so wit und was so breit,
daz ez besloz den grozen, der da himel und erde in henden hat.
doch ward an im verschroten sit die selbe wat.
er worchte ein spehez spiegelvaz.
als erz volbraehte, san er mitten dinne saz
und aventiurte meisterschaft von vremder craft.
daz spiegelvaz in doch besloz, swie groz er si.
do blute er wider uz im, alsam ein blünder zwi
uz einem ganzen boume tut
und als der apfel uz der blünden blumen blut.
daz spiegelvaz bleip ganz, an allen enden gut.
sust ich verwant die geister.
ich binz der sterne von jacop,
an mir so lit der hochgeherten engel lop.
ich binz die groze gotes stat,
von der sant augustin so vil gesprochen hat.
min pforten nie entslozzen wurden.
doch quam min vriedel drin und nam min bürde,
die ich da truc, und half mir tragen.
daz sol iu allen lusticlichen wol behagen.
er ward mit einer schönen meit
gein sinem vater überseit,
des quam er sit in arebeit.
daz ellende er gutlich leit.
da mit er doch sin erbe erstreit,
daz im sin vater het verjeit,
so wol und wol, daz ich der sachen ie began.
vil lieben, tut mir ouch ein liep
und merket, wie der götliche minnen diep
sleich mitten in die sele min
und trancte die mit suzekeit der süze sin.
sie wart verwunden mit der süze,
daz sie vertruc des grozen gruzes grüzen
und weste doch, waz ir geschach:
nie leit, niur liep, nie we, niur wol, kein ungemach.
die wechter miner bürge zwar
der tougen wurden nie gewar,
wie got in mich sin kint gebar,
daz ich gebar fürbaz al dar.
die süze miner sele nar
gebar den geist, ich menschen clar.
sust vater, sun, heiliger geist in mich sich span.
ich binz der ersten sache kint,
ich binz ein understânt, in der gewelchet sint
die dri und doch mazheftic kunden werden nie.
er ist min wesen und ich daz sin, sun guter,
er kint und ich muter,
er tet, ich leit,
in wenne, uf wa, des habens ich gelegenheit,
sin art, die mac man von mir sagen
und min gestalt in sinen jagen.
welch underscheit mac daz geclagen?
die menscheit unser eigen immer muz betagen,
kein zuschicht noch kein abeschicht er mac getragen,
ern si ein got den ich gebar.
daz wort mir von der höhe quam
und ward in mir ein so gebenediter nam:
der name hie wart, daz wort was ane werden ie.
von disen zwein ein rede wart gevlochten,
der min witze tochten.
ein meinen truc
die rede in ir, daz disputirete ich genuc,
als mich der vrone bote sprach.
mich wunderte e, wie daz geschach.
daz wunder mir der engel brach.
wan er bewisete ez in warer sprüche vach:
der nider ein grunt, der mitte ein zil, der höhe ein dach
nam in mir bernder künste nar.
ei, waz sich mischet und unmischet
und waz sich uz der mische drischet:
ob daz mischen nicht verlischet,
wie der ursprinc sich da vrischet,
und swaz ungemischet blibet,
wie daz mischen von im tribet!
werden und unwerden brechen
mit geburt, ob ich sol sprechen,
daz ich der bin ein beginne.
swie des geistes worchtlich minne
mit der liebe und mit der lüste
enget, witet ane unküste:
ich binz aller formen forme,
abgenomen nach des innern sinnes norme,
die durchblümet was und ist und immer muz ane ende sin.
zwar ich binz aller tugent nature
und der materjen nachgebure.
swaz ich in dem sinne mure,
speher bilde ich vil behure.
ich binz aller himel mezzen
und swaz ir snelle hat besezzen;
wie gestecket in die firme
sint die sterne, daz ich tirme,
die sich werren mit der irre,
inguz, wandel, nehe, virre.
ich han geechset allen speren
beide ir hemmen und ir keren.
wite, lenge, tiufe, höhe
winkelmezic miner lust sich nicht entflöhe!
zal der dinge mit den sachen ligen in der gehügde min.
wie die döne löne schöne
schenken uz der armonien,
die sich modeln, dries drien,
wie die steige, velle schrien,
mac man hören
in niun kören
- den schal nieman mac zerstören -,
da min vriedel, der vil süze,
schaffet unser beider dinc.
balde cröne, tröne, vröne
mir ein küssen, sun der gerten!
miner menscheit schiltgeverten
mich dem künige jesse zerten.
sus in troume
wer min goume?
under einem apfelboume
wart(...) erwecket ich so suzlich,
secht, daz tet ein jungelinc.
nu lat iuch lüsten also hübsches meres:
er was sun des alden gerteneres,
der gebelzet het in sinem garten
den boum, dar an er selber sit des todes wolde warten,
min muter an der menscheit da gewaldiclich zerbrochen und zerstöret wart,
min kint des lebens tet nach sines vater art.
nu secht, ich binz daz bette salomones
rich hochswebendes lones,
daz die sechzic starken ummehalden:
vier und zweinzic ist der wisen alden,
niur zwelfe sint der boten, die des cristentumes walden,
der ordenunge niune sint, die nie min lop volzalten,
dri patriarchen, vier ewangelisten wunder stalten,
noch sint ir achte,
den ich sache,
daz ir heilikeit min berndez lop bewache,
zwar sie sint solcher slachte.
nu streuwet mir die blumen in min klosen,
bestecket mich mit liljen und mit rosen!
er blume von mir blume wolde entspriezen,
und daz was in der zit, daz sich die blumen schouwen liezen.
die stat hiez blume, da der blume uz mir blume warf sich in der blumen zit,
und mit dem blumen han ich mich geblümet wit.
er schin, ich glast, wir liuchten und erglenzen,
merzen, meien, lenzen.
swaz der sumer speher varbe erzücket,
dar in so hat min vriedel sich gesmücket.
er wil, daz ich sin herbest si, und hat in mich gedrücket
die trûben, da min vater sich hat selben in gebücket.
sust wart min kint min swager und min bruder ungestücket.
des vluches winter
wir verdrungen.
ab dem blumen min ist trostes vil entsprungen.
sünder, da birc dich hinder!
gein berge climmen nach ir nar die geize,
durch daz min har ich dar geleichen heize:
der himel höhe han ich überclummen.
mich hat die gotheit mit ir macht so meisterlich durchswummen.
ich kan über daz gebirge herten herzen komen
und mit der sele schaffe ich mines vriedels vromen,
des han ich ab den pinen mangen geist genomen,
ich binz des wisen noe trones arke,
in die sich vor menschlicher sünden sintvlut barc der starke.
zwischen menscheit unde gote
sten ich rechte mitten uf der marke:
der vater ummehelset mich,
der sun verslozzen lit in minem sarke.
rubinröte gab er mir mit simeonis swerte,
den smaragd ich in kiusche truc,
der saphir zierte mich genuc.
des herten vluches adamas zerbrochen wart
mit sinem blute, sust er mich gewerte.
des siges jaspis, der daz blut verstalte,
der kempfe gut, die vlut des jamers valte.
erbrennet durch berillen warer minne
daz trübe jachandine herze wart entzündic inne.
sin topasieren mir in reiner lüste quam,
do calcedonete ich, daz ez der züchte zam,
sust trug ich amatisten der vil bernden scham.
der vröuden crisoliten mich durchslichen,
do mir der angeborne nebel wart geistlich ab gestrichen.
sust ein roup der mantel was,
mir die röuber nimmerme entwichen.
alsust ich menschlich gotlich wart,
ja gotlich menschlich, daz hat er getichen.
vröut iuch alle, vröut iuch immer miner balsamiten!
ich volles wunsches wurzesmac,
min mitsam granatin bejac
den brasem des trostes heilsam an iuch strichen muz,
sust werdet ir des himels margariten. ii.
wie wunder wernder süze ursprinc,
ho swebendes vluzzes nam, so willeclich begin,
der ersten sache sechic dinc,
ir wesen, ir ewic und ir immer wegender sin!
wie tirmic, spiegel sehender kunft
gruntsippic blic, der zit gewegen in geschicht:
mit im wart bündic sigenunft
in dir, du griffic, sichtic, immer gebendez icht.
wie vor der zit geselle
din in der unspate drate gienc zu rate,
nam dich mit dir din ewic hort,
sust din untirmic stelle
von dir ungemachet wachet, niur besachet
erschein nach burt din einic wort.
sam von der sunnen tut der schin,
ouch sam von den brunnen schiuzet, diuzet, vliuzet
ein rivier, daz die wurze ergiuzet, runsic, seffec unde fin,
wie biltsam uz des herzen schrin
sich daz wort in willen dringet, swinget, slinget,
swenn ez die zunge luftic twinget, sust gebar der vater sin
den sun. david in geiste gicht:
< mit dir, begin, der engel liecht,
min brust dich bern verbar do nicht,
e lucifer nam wesen und icht,
min wunder, munder sunder zunder, under ordenlicher stift melchisedech!>
min ewekeit, majestas, sprich:
< du min vernunst, ich du, du ich,
min geist entsproz von dir, do mich
din minne twanc, min minnen dich.
ich niure, tiure, stiure viure, hiure darnach, des min wort din alter zech.>
sprich, vaterlich persone:
< mich, min, mir; sun: dich, din, dir; geist: er, sin, im.
nu merket, daz ich allez bin.>
der sun uz kindes vrone:
< vater min, in dir ich din, in mir du nim
den erben, ja ich, du vatersin.>
der geist uz beider done:
< er, du; ich - uz dir in dich - iu beiden zim:
drivaldic got, doch ein begin.>
is, wazzer, sne sich vrien,
der apfel rot, sin mast wiz ob dem kerne.
sin, seiten, hant niur einen don ziugen, wirken gerne.
tacht, viure, wachs drilich git ein liecht sam der sunnen sterne.
sust drie von drien ich lerne.
diz beren und diz drien
got e der zit sich larte durch versuchen,
daz er ez kunde, als in der biz brachte in bitter vluchen,
dem engel bleip der wernde val, got wolde unser ruchen:
manna din witze uns buchen.
wer nerte, jona, dich in visches wamme?
wer half uz hungerlewen velsen daniel?
wer sante bi dem raben spise elie zwir?
wer slug egipten kummer tragender vlamme?
wer gap, verkoufter joseph, heil der trüben sel?
isac, sprich: vater, wer gap wider din mortswert dir?
isaias, wer was der seraph, der sich dir erscheinte,
ouch uf dem berge sinai mit moysi vereinte?
welch sünders verge rach mit kerge, kalbes scherge, bartes erge,
der mit golde was betroffen, offen wandel meinte?
ezechiel, wer stal sich durch din phorte von naturen?
johan, wer kunde uf sion sich in ein lam figuren
mit zwelf geslechten, die da vlechten unde vechten got zu knechten?
ieder stam zwelf tusend kante, nante: tau die vüren.
sage, israhel, berichte mich:
wer vurte dich gewaldeclich
durch daz mer vor pharaone?
schone dir zu lone
wart: des wages lunden stunden, kunden
must er mit des grimmen todes unden scharf.
abdenago, wem wart din loben,
do viures toben dich hete verschoben?
wer schuf, daz die brunst der glüte
vrute dich nicht mute?
daz tet sun der arten, zarten, scharten
vri, der sich in enger brüste garten warf.
des vater zorngejeide
und unser biltbeheide
den sun treip zu der meide
alsam daz(...) eingehürne tuchtic vlüchtic liez er sich ir schoz besliezen.
er gap sich blünder vrone
der gerten din, aarone.
wie listic gedeone
wart dunstic trucht des touwes vollen wollen! vorbedenken schuf daz giezen.
alrerst viel der reine, wise, starke, gute
uz hohen himelvelsen her.
swaz er mit ger inder propheten kramen
het behalden, secht, daz wolde er melden mit dem gotelichen samen.
er lit nu in einer bernden meide blüte,
der schepher siner stift verhal
die zal, daz tal. der val sust quam zu liechte
von ir, sam tut uz dem spiegel ganzer forme glast, ob er nicht schrichte.
der blumen glanz gar sunder schranz belibet,
swie wite ir smac, ir suz bejag, sich tribet.
jeremias, der schribet:
sie bar gar clar den rat ob aller engel schar,
meit, werlich ungewibet.
durch menschen gruft schein gotes guft gegerwet
alsam der schin mit glesten sin: sich nerwet
darnach daz glas, sich verwet.
er kluc sluc, truc den bruch, des menschen ungevuc
in todes tranc gemerwet.
got spranc uz sinem vater in sin ewekeit,
dar nach so spranc er in daz wort,
der dritte sprunc was in die meit,
der vierde quam in ales wise, spise, criuze, diner hohen werdekeit,
der fünfte in endeloser trüben varben weit,
der sechste in salomonis hort,
des sedel, des tron was im bereit.
der sibende sprunc ist nu gemeine reinen herzen, swer sie willeclichen treit.
gelichen sich der slangen slingen, winden er hie wolde,
do er sich twingen, binden liez, der holde.
durch unser ringen vinden liez er sich in jamers solde.
er slanc sich an des criuzes boum, alsam die slange het getan.
sin mut was, unser kranken krenken, wenden in sin hulde.
< eli> sin schenken, enden todes schulde,
den geist sust lenken, senden was der minne ein übergulde.
des vater zorn dem sun den geist in grabe, in helle im wesen span.
adam biltsam vernam: er gram,
im quam ein siuche, die nicht lebenden zam:
durch trost, in helfes wise
den sun zum paradise
sante er nach einem rise,
da von im was die spise
des eweclichen valles komen.
er starb, e dann im quam zu vromen
der hohen, riche helfe bernden selden holz.
doch hiez heilvliez not ie ez durch niez:
set stiez daz ris uf sines grabes griez.
da wart des criuzes dille,
do tet ez melt sibille,
sit salomones wille
nach zukunfteger stille
bot im sin recht in willekür.
sit trug ez aller himel tür,
an ez so schoz der vater siner sele bolz.
stoz uf die hant! dir wirt bekant des criuzes rant,
wie got in siner ewen vant
den sun, als er daz wort gebar.
daz wort sante er der meide sider:
da von so ziuch die hant hernider!
sam wirf sie gein der linken!
der sun durch unser sinken
wolde ezzec, gallen trinken.
sust wart der helle ein richer roup gezücket.
sin süzez bant, sin bitter phant was wol bewant:
zur zeswen in der himel lant
wont er bi sinem vater clar,
da von so ziuch die hant her wider!
der kracter hat so starc gevider,
is gein siner vetchen winken
varn uf des himels klinken,
dar an sol nieman hinken.
durch daz got in der priester hant sich bücket.
cypressus, cedrus, palmenboum,
die dri niur ein stoc, gicht min goum.
du edel presse, an dir gar aller eren soum
gepresset und gedrücket wart
mit scharfen nageln ungespart,
du richer schilt von solcher art,
swer dich kan vüren, der gesiget uf aller vart.
eia, stolzer aneboz!
uf dir geworcht wart unser himel,
trost, heil gesundert, sam ein vimel.
du bernder ast, din obez brach unsers jamers schimel.
du vater ingesigel ergraben,
er twanc an dich des wortes(...) knaben.
du richer tisch mit spise erhaben,
din kost der engel und der sele lust kan laben.
heilic alter, uf dich goz
got sin öl und sinen cresem:
sus wichte dich sin selbes zesem,
uf dir der tot
brach sin brot.
daz tet die menscheit, sam die gotheit ir gebot,
sie leit aber do kein not.
gotes vleischbanc was din nam,
uf dir daz lam zu tode erquam.
sin lip, sin blut
dich bewut,
des bis gegrüzet, küneges stritvan mechtic, vrut.
er mit dir erwarp sin gut.
sust wart der tot erwecket, die
banier ufgestecket
wurden, die man schone enphie,
do der von bosra zu der helle phorte gie.
nu set an des gelouben klus!
daz criuze ein rigel ist in dem hus,
daz die tür bevestet wol vor allem diepgehiuze.
des cristentumes ouwe, daz
criuce ich heize ein vrouwe.
sie gebar daz lebende leben,
sie truc ein kint al unbewollen, rede ich eben,
ein liecht der sacramente wert.
ir griezstange und ir sigeswert,
himelzeichen, gotes marc, wir cristen han daz criuze.
zwei uber haten tiefen tal:
ja gotes zorn, ein grimmez wal,
daz ander was adames val.
da zwischen manche groze schif versunken,
die kleinen ane widerwer ertrunken,
nieman hat uf dem wazzer kein gelücke.
do wart daz criuze ein immer wernde brücke,
die worchte crist, der lebende got, uf sines selbes rücke:
alsust die hohen, tiefen uber wurden uns ein ebenez phat.
ein leiter gienc von himel her nider
uf erden, die sach jacob sider,
da clummen engel hin und wider.
criuze, ob ich sprechen tar, du bist die leiter,
himel, erde rurte dich, du jüdisch eiter,
die huf der alden e, die wart zerbrochen,
sust quamen wir von immer werndem sochen,
wir hielden crist, biz uns der segen des lebens wart gesprochen.
wir clummen, criuze, an diner want hin wider an unser erbestat.
helenen vinden,
daz kan binden
gein den sweren und den swinden,
jenen, die mit falschen winden
blasen uf der himel her.
du bist die lanne, an der gezemt
wart des grozen lewen kint.
jene, die zu himel sint,
jehen, daz nimmerme kein walt
brenge ein holz sam daz gestalt.
merket, welch ein lebender mast,
mit dem unsers geistes last
sigelt von dem immer kummer tragenden mer.
des tiches vliezen
wart ein niezen
allen jenen, die da liezen
sich des tiches vluz begiezen.
criuze, ein engel hute din.
swenn er daz holz erwegete,
swaz sich danne von dir warf,
gein der siuche ez was so scharf,
ez vertreib ir bitterkeit.
criuze, cristes wapencleit
- er truc dich, du trüge in ouch,
sust verdampf des valles rouch -,
gotes wallestap und kefs der marter sin.
becriste, criuze, uns cristen,
daz krist uns ruch zu vristen
daz leben, in den genisten
daz wir der fulen sünden mist geistlichen überlisten.
waz eren mac der künic began an uns vil cranken misten?
er sol sins geistes samen,
den ie die guten namen,
lan unsers geistes ramen.
so liebet uns die heilekeit, dann alle tugende ie quamen.
ein ende gut uns vater, sun, heileger geist gip! amen. iii.
o wip, du hoher eren haft,
durch drier hande selekeit
mac dich voleren werder man mit sinne.
daz erste ist durch geselleschaft,
daz ander durch der formen cleit,
daz dritte ist durch der hochsten vrouwen minne.
< her sin, nu bildet mir ein wip,
sit ich ouch trage eines mannes lip.>
< ob ich erkenne ir bernden lobes künne,
ich tunz mit willeclicher hege.>
< nu secht, welch bilde ich an sie lege.>
< der hochsten ger ein erensedel, wünne,
hast du gelesen,
wie si gewesen
hester hie vor?>< la mich genesen
und bilde selber deste baz!>
< getriuwe, wis,
kiusch, züchtic ris,
gehorsam, barmdiemütic: is
gesmalz nie uf ir wazzers naz.>
< sprich diner fantasien zu,
waz feien sach alanus uf der glanzen gru
und wie gebriset was ir ordenlicher zesem,
ir wat und ouch ir ertlich sege,
weistuz?>< ja wol.>< so schicke vürbaz dine wege
und kere ir phat mit süzer worte lobes besem.>
< die feie, die alanus sach,
truc aller crêâtiuren dach
und ouch der elementen vach,
planeten mit der firme.
den allen si besloz ir art,
complexen und ir mische vart.>
< wie sol ich wip, der triuwen zart,
gelichen zu der tirme?>
< daz sage ich dir,
wiltuz von mir:
recht alsam jene besloz in ir
gar aller creatiuren macht,
sust vrouwen lip
und wiplich wip
besliuzet aller vröuden trip,
die menschlich herzen sin ie vlacht.
recht als nature wart gegeben,
daz sie daz wesen und daz leben
in manige strenge vlichtet,
sust vrouwen bilde und vrouwen nam
menschlicher vrucht zu vröuden quam:
wip alle wunne tichtet.>
o wip, du fioliner garte,
der sich heget uf vrou minnen warte,
du zarter liebe ein agetstein,
du tougen borte, der sich dringet,
swenn sich daz golt in golt verspringet
uz glastes viure, under zwein.
selvon, der sach ein dunstlich bilde,
halp maget, halp man, geteilet nach der lenge,
daz truc die vier complexen wilde
in siner hant, ez vloz in twalmes henge.
kalt unde trucken truc ez in der vrouwen hant,
warm unde viuchte truc sin manlich ellen.
ein sinnic man, der sinnet, waz ez tut bekant,
spreche ich da von icht mere, ez were gevelle.
die forme, halp gecrönet
nach küniges recht
und halp ein meitlich borte,
sie was so clar geschönet,
selvon, der knecht,
ein got wart in ir worte.
swa sie vant bröde sinne,
dar warf sie nach gewinne
der brödekeit gelichen twalm.
swa danne der twalm erkante
sin art, gelich dar sante
die forme ir stricken sunder galm.
sus hup sich ganzer liebe vrevel,
die forme worchte sunder wevel
die vier complexen dicke in ein
niur mit der ougen widerhaft.
die forme hiez der minnen kraft,
an tougen buchen daz erschein.
sie wart geheizen sie durch ganze süze.
sich, wip, durch dine süze saffen blumen,
sit dir die geiste jen alsüzer grüze.
ei, man, uf vrouwen pris traget lobes gomen!
sit, wip, der süze ersüzen vürbaz reichet,
ouch alsam der alrunen glanz
der berendigen vrouwen schranz,
pinliche bürde weichet,
noch süzer dan der forme ir understende,
noch süzer dan der dürre ein regen,
noch süzer dan der vorchte ein segen,
ouch dan der ger ir ende,
noch süzer dan ein küler wint dem heizen pilgerine,
noch süzer dan dem durstendigen ackerman ein kalt ursprinc,
noch süzer dan ins lewen hitzic sunne ein schate schine,
noch süzer dan dem niuwen leben der süzen armonien clinc,
noch süzer dan des lewen welf ir vater quickendiger gelf,
noch süzer dan ein stolze meit in vlucht dem eingehürne,
noch süzer dan dem adelar in siner muze ein brunne clar,
noch süzer dan dem fenice sin wandel nach der bürne,
noch süzer dan der honiktrage
der blüte honicsaffec nage,
noch süzer dan dem salamander viures wage,
noch süzer dan der luft dem gamalione,
noch süzer dan der erden zins
dem moltwerfe und sins ordens vlins,
noch süzer dan dem hering dünke wazzers glins,
noch süzer dan dem vogelin morgens vrone,
noch süzer dan dem lebartin
dri roubes gernde sprünge sin,
noch süzer dan dem pantier tut sins ruches fin,
noch süzer dan dem kempfen siges crone,
noch süzer ist der formelicher vröuden tag,
der dir uz wibes bilde bliczet durch din ougen in dins herzen eigen.
wie hochgelobt, wie wunnen rich ein twinclich smac,
wie gar durchsüzet und durchsenftet und durchliuchtet ist ir lichlich zeigen!
wie trutlich zartet spilendiger ougen diez!
ach, roselechter ummevanc,
swa munt an munde kusses gert!
ei, menlich sin, waz grozer vröuden dir gehiez
der gotes eben vürgedanc,
do er uz diner brust dich wert
so vollic ganz lustlicher ougenweide,
die uns der hohen engel wol ergetzet.
liep unde lust, die han gesworen beide
zu stricke, swa sich wibes bilde hetzet.
meit, wip und vrouwe, ganzer vröuden tempel
gezirkelt hat sich uf die dri genende.
meit sunder schranc ein widerspilnde exempel,
ein hoch begin der hosten minne brende.
wip schribet sich mit drin buchstaben:
wunne wil zu diute haben,
irdisch in im hat begraben,
p paradis gesprochen.
wol dich der namen immer me,
wol dich, gebenediter schre,
dins vruchteclichen brunnen se
hat manlich leit zerbrochen.
wer kan der sorgen siuftic brunst
erviuchten mit der vröudenrichen wunne regenes vluzze?
wer kan des zornes hazzig dunst
versünen mit der wol gemuten güte segenes duzze?
wer kan nach ungemaches bade
uz senftikeit mit blanken armen suzen twalm erlusten?
wer tut uf widermutes phade
verwunten sin mit linden worten minneclichen justen?
wer kan des vrevels umschaft sweren argen vlins
erweichen, stillen nit durch zuckerriches wunsches ougenweide?
wer kan uz trurekliches herzen grundes zins
ein smuzlich lachen snüren, tougen zücken liep uz leides vreide?
wer kan werden man vüren uf der eren plan
mit gewelbet phellelvarwes mundes kusses bieten?
wer treit sunder weit aller tugent ganzez kleit?
wer kan suzen wechsel schenken, ein sich eines nieten?
wer himelverbet sinnes richen mannes mut?
wer wirfet in des mannes herze minne glut?
wer zeret brustlich vroun minne gut?
wer willet man uf mancher hande manlich tat?
wip, bistuz? ja. wol mich, daz aller vröuden rat
so volliclichen an dir stat!
vrouwe ist ein boum der vruchteklichen ordenunge,
mit der blüte vröudenricher süze
baltlich obez gevromet hat.
gepriset soum, mit sprechendiges lobes zungen
glanz durchliutert mutlich ernstes blume,
ach wie trazlich broget din phat!
man, du solt prisen vrouwen forme,
ouch eren nach der alden norme.
gedenke an hohe vürsten,
die sich hie vor durch vrouwen gurten,
an turnei tjost mit strit behurten:
sus liez ir ger sich dürsten.
da von sie manicvaldez grüzen
gevlochten mit den worden süzen
erwurben von den munden.
der liebe(...) smac, der minne künden
durchvlozzen mit des honiges ünden
noch lit, vrouwe, in den bünden.
ich swere, ob mir die volge enget,
luft, viure, centrum noch daz vret
nicht hoher dinc besliezen
noch edeler vrucht dan vrouwen last.
swer wart ie minneclicher gast,
der vröu sich nach dem diezen.
mins herzen grunt, mins sinnes kamer,
min zunge wirke, ob lobes hamer
ist weich gein der metalle,
da vrouwen lop sich wirket abe:
doch lise ich nach der alden nabe,
wa lopspise in enphalle.
wa lit touwic vriuntlich meie,
wa lit reiner minne goltgesmide?
wa lit triuwer rat, geschreie,
wa lit züchtic purpur, artic side?
wa lit hort der hösten ere,
wa lit glestic rubin richer güte?
wa lit salvei senfter sere,
wa lit menschlich heil in wernder vlüte?
wa lit liep liebes, liep der tougenlicher liebe,
wa lit die lustlich lust der ho gelobten luste?
wa lit naturlich boum, geblüt gein lobes diebe,
wa, daz vier ougen zücken herze uz herzen bruste?
wa lit aller tugent ein hübisch riche geberinne?
wa lit daz elementum viur, da sich die jugent mit dem alder werben inne
zu ere und zu prise und zu hoher minne?
wa lit hoffenunge sender herzen, die irret pine?
wa lit genade und rechter e(...) geselleschaft,(...) reine in reinem schine?
sprich, vroulich truter munt:< ja, in mins herzen schrine!>
sit vrouwen pris solch wirde
treit in lobes girde
gepartiret und geschrenket, gelenket, gedenket:
wie gar durchsüzet und geheret
waz hat sie dann bespunnen
unzellicher wunnen
in erenricher hute mit vrute, die gute,
durch die man alle vrouwen eret! iv.
ich han der minne und ouch der werlte craft gewegen,
nu dünket mich, daz ich enmag
ir beider keine wis entbern.
ich weiz doch wol, welche unter in zwein me wirden hat.
lieb unde lust der minnen amtes müzen pflegen,
die wirken allez, daz der tag
erliuchtet.(...) alle ding begern
geminnert und gemeret sin nach minne rat,
wurm, vogel, visch(...), tier,
wurz unde crut, stein unde holz, die han ir gir.
sus minne ez allez wirken kan:
sich, werlt, des wis ir untertan.
ich wil der werlte unfuge nimmer tag gejehen.
sie hat so williglichen lon
an manigen enden mir gegeben,
daz herze und mut, sin unde lip durchwirmet wart.
wie möchte immer mir von ir baz sin geschehen?
so wil ich von ir singen schon
und wil ouch in ir dienste leben.
die werlt(...) gab mir so liep ein wip,(...) nie süzer art
ist worden kunt,
des danke ich diner wirdikeit, du bernder grunt,
du zierest, als(...) din art gebot,
nu laze, minne, mich ane not.
wes dankest du der werlt, laz mich die wirde haben.
gab dir die liebe ein schönez wip,
daz quam von lust, daz ist min amt,
und wirken nicht, wan daz ich wil: daz ist ir kunst.
swa sie sich durch vier ougen in zwei herzen graben,
da wirken sie, daz lib und lib
mit süze wirt also gesamt,
daz beider sin und beider mut gern einer gunst.
ein sloz ich bin,
daz zweier herze und zweier mut und zweier sin
treit in ein lust uz vremder ger.
(...) werlt, wes vermizzest du dich her?
ich binz, die werlt, und nam in gotes ewikeit
den ursprinc und den anefanc,
und swaz die vier element gebern,
daz bir ich ouch;(...) ich sich sie an ane undersaz.
min heizet allez daz, swaz himel und erde treit,
got selber in min erbe spranc
und wolte sich nimmer(...) forme wern
und nimt für gut noch hiute, daz er wirt min schaz.
du, minne, bist
ein wirkerinne uf miner stift, ob du hast list:
din wirken ist ab dir in mich,
du nimst din wesen uz mir in dich.
zwar werlt, du hast nicht eben gebildet mir min wesen,
wan ich bin nicht von diner art.
ich bin ein schaffer und ein bote
der ersten sache und ein geistlich amt dabi.
din tugent, din craft, din macht, die sint vor mir genesen,
entete ich, du würdest schiere verspart:
ich binz in ewikeit mit gote,
an mich er nie nicht hat geschaffen, daz da si.
...
... als im wol zam.
er ist ouch ich und ich bin er.
noch sich uf, werlt, wie lit din ger?
die forme, die der spiegel nimt, die ist nicht ganz
noch der glanz uz dem regenbogen,
die beide han materjen nicht
und schinen doch mit valscher varbe, swer die spürt.
werlt forme(...) mit materjen hat, valsch ist ir glanz,
sich nu, du bist daran betrogen:
die ware minne und din geschicht
sint ungelich, die zwo teilet got(...), und dir gebürt
nicht wan der nam:
du, minne, bist nach ir genant, swa du hast scham,
du macht dich dort hin nicht gewegen:
min ist din wirken und din stegen.
ei, tumme werlt, wie lützel dir zu raten ist
an diner tougen, des me hat
ein sele, die doch manig amt
dem libe git zu stiure an allen sinen liden:
den füzen gen, den henden grif und sehens list
den ougen da; den oren stat
zu hören wol. swa nicht erlamt
des mundes craft, kein rede ir amt kan baz gesmiden,
sich,(...) dan in mir.
ich einig bin und han manig amt dort und in dir,
min craft gar alle diet ernert,
daz sust, daz so: nicht sich min wert.
zwar minne, du und al din amt, die dienen mir:
ich bin, die walte hie und dort.
waz worchtest du, und lieze ich dich
nicht wirken in min erbe und in min selbes habe?
ja wigest du dich zu ho, daz wirret mir gein dir
vil ofte. swenne sine wort
bediutet einer, der doch sich
vil hoher tiuret dan der ander, sprichet der abe
des dienest ie?
liebe unde lust, die sin din amt, wa wirken die?
nicht wan in mir! des sint sie min.
noch, minne, laz mich ob dir sin.
got dienet allez daz, daz er gewirdet hat.
sich, werlt, also diene ich ouch dir:
ich bin din urspring und din zil.
ob ich drivaltig si, daz nim in dinen mut:
zu himel zwischen crist und sines vater rat,
hie zwischen man und wibes gir,
daz dritte ich dir nicht sliezen wil,
daz ist an aller frucht, der drilch mir wirde tut.
werlt, sich dar an:
ich minne bin ein ursprinc, mir ist untertan
al din geschefte, lebende und tot.
kein adel sich nie gein mir bot.
(...) ich was volkomener dan du, daz ist wol war:
der himel und al sin craft ist min,
und swaz daz zentrum wunders treit.
da enzwischen wirkest du, nicht fürbaz ist din jage.
der helle grundelosez wesen ist miner schar,
der liebe und lust unwirdig sin.
dannoch han ich ein unterscheit
din gein mir werlt, daz ist der mensche noch vor tage.
nu höre den ruf
der menschen, allem dem gelich, daz ie geschuf
got und sin vorbedachter funt
mir werlt; vierfaltig ist min grunt.
ich minne minne maze, maze minnet mich,
(...) bescheidenheit(...) ist unser frucht.
wir dri sint niur ein einig wesen(...),
sie sint in mir und ich in in mit ganzer tat.
swer die zwo wan mit wenen hat, der triuget sich.
swa man mit wol getaner zucht
(...)
(...)
der schöne gert
mit mazelose, schöne der ist ungewert
an maniger hande arebeit:
solch werben tirmec craft versneit.
ei, minne, waz du loser vünde bringest vür!
daz han ich oft an dir ervarn,
daz maniger schone und eben warp
mit stolzer fuge richliche, als du hast verjehen,
der doch versmehet wart vor diner helfe tür,
daz sich da muse maze sparn,
sam ouch bescheidenheit verdarp,
als gachmoret, der sich ie liez in fuge sehen:
den totest du
davor, was daz maze und bescheidenheit? sprich nu!
ich wene, ir keine were da
bi dir noch hie noch anderswa.
du zihest mich, werlt, des du selbe schuldig bist.
so du materjen forme zilst,
zuhant ir liebe und ouch ir lust
giuze ich in in, darnach sie beide sint gezilt:
an ewiglichen dingen ewig ist min list.
swaz aber du zergenglich hilst,
dem ist zergenglich ouch min brust.
an steten dingen stetikeit mich nicht vervilt.
zergenglich was
din forme und din materje an gachmoret, ich las,
des muse ouch im zergenglich sin
liebe unde lust, die schult ist din.
swaz von dirre erden komen ist, daz wil sie wider,
und ieslich elemente ouch.
des menschen sele dar begert,
von dem sie bekomen ist: da bin ich unschuldig an.
waz sol ein as gepriset ho, daz tot ist, sider!
du, minne, sich an dinen rouch:
in diner freude ein dorn unwert,
in diner suze ein angel tougen luzen kan.
din lieb hat leit.
ja triuge ich nicht sam(...) du mit diner gunterfeit:
des paris vil wol wart gewar
und maniger von derselben schar.
ich minne sol nicht böser dinge kunde han,
niur wirdiglicher wirdikeit
und hübescher bete und(...) guter tat:
der bin ich meizogin und(...) zuchtig besemslag.
swes ich mich underwinde, dem mag nicht engan,
werlt, diner höchsten eren kleit,
din bester wunsch, swer uf min pfat
komt ane dinen danc, im wirt ouch prisbejag,
daz er muz wol
gote unde dir gefallen, merke minen zol:
ich bin ein schaffer aller tugent.
du, werlt, hast ofte snöde jugent.
ei, minnehaft ermanet mich wunderlicher art
ein wesen, und weiz doch, die meister jehen,
du sist blutnacket unde blint
und treist vil snidender wafen, din ger, der ist so
ein glünder brant,(...) und ingezogener strale spart
din tumheit nicht, du bist gesehen
in snellem fluge ein swerez kint,
(...) vil krankes urhab unde wigest din hoffen ho.
des nieman gert,
des ich mich selbe schame in mir, den hastu wert
und teilest im mite din besten lon.
unstete ist din sirenen don.
werlt, mir ist recht als einem künige, der da hat
ein(...) ammet böse unde gut.
min höchstez amt, daz last du ligen
und niur die andern, die verwizest du miner zucht.
din angesichte, din schöne lobelichen stat,
die schrift saget dinen rücke unfrut
von natern und würmen ungedigen.
so hat niur gein dir ungefugez werben flucht.
waz were pris,
waz were triuwe und stete, tugent in aller wis,
enwere manheit, milte, scham:
durch mich ist ere fipern gram.
man mag mich strafen unde malen, swie man wil,
ich bin ein gotes garte vin,
ich habe die geiste gut und arc,
die cristen, juden, heiden, himel und erden rat.
ja setze ich weder ir güte(...) noch ir erge zil:
got hat sie fri geheizen sin,
ir willekür ist mir zu starc,
wes mag man mich beschulden an ir missetat,
sit ich in gan,
daz in daz beste und ouch daz böste ist untertan?
sie leben in frier willekür,
ir lan, ir tun ich wenig spür.
werlt, ich weiz noch ein art an dir, der was geswigen:
mit wen man wirt zu dir geborn,
mit wen man von dir scheidet hin,
din ende und din begin, die sint mir beide unfro.
swer allerbeste dir dienet, dem hast du verligen
ein linin tuch:< nu hin, verlorn!>
und siben fuz erde, des ich bin
gein dir sust ungeduldig. werlt, wie tust du so?
du lonest nicht
den dinen, als ich den minen tun mit richer schicht.
ich gibe in wunne wernden solt:
ere und pris, die sint in holt.
ei,(...) minne, du hast einen wunderlichen mut.
din werken sunder minen rat
und danc, des kan ich nicht geloben,
wan got hat dich mit siner liebe in mich geperlt.
swer über houbet vehet, daz enist nicht gut.
sich, minne, so din werken stat:
man sicht dich in mich blintlichen toben,
vil rede dicke wirt(...) unwert. daz ist mir werlt
wol worden kunt,
daz du vil mangem lip und ere hast gewunt
und ouch die sele, wizze daz.
noch, minne, swig, du macht nicht baz.
swach und unfrut mag man mich, werlt, nicht snöuwen an,
wan swer in got sin liebe leit,
alsam er der natur gebot,
des sele ist selig und(...) ouch lib und ere gesunt.
git, frazheit, zorn, haz unde nit ich nicht enkan:
swer unter uns zwein solch ammet treit,
der slecht lib unde sele tot.
sit du daz tust, wie tarstu sweigen minen munt?
din rede nicht scheit
got unde mich: wir bliben ein, die schrift daz seit,
din falscheit gar dar nider lit,
sust hast du, werlt, verlorn din strit. v.
ich sihe dich, schepfer aller schepfenunge, got.
heil, sabaoth,
trost bernde himelspise,
herzen andacht wise
mir, mannabrot, du lebende kost, die der alte grise
wol vierzic jar mit willen bot der israhelis diete.
vür alle ding almechtic, künic, der mich geschuf,
min sünden ruf
dich, vater, sun, anschriet.
warer got gedriet,
din ewicheit genade mir. süzez vleisch gewiet
hie vor mir in ein lebendez brot sich mir zu genaden erbiete
ein ewic hoch gesegenter list,
der ie was got und immer ist,
hilf, schepfer, krist,
der zit, der vrist,
daz mich dins geistes mitewist
twa von der kranken sünden mist.
hilf, lebender got, daz sich min leben eins guten endes niete.
maria, muter gotes, tochter, lebende brut,
ich mane dich, trut,
an gabrieles grüzen,
do du got den süzen
neme in din leben, ich mane dich ouch an daz antwurt büzen:
< ich bin ein dirne in gotes gunst, an mir sin wille erschine.>
ich mane dich, vrouwe, an die geburt und an daz wegen,
do du den degen
gebe in den tempel schone
herren simeone.
ich mane dich ouch der marter sin und der tropfen vrone,
die blutigvar din ougen triben. wecke uz dem herzen schrine
die tropfen in der achte min.
ich mane dich der urstende sin,
des kindes din,
der vröuden fin,
do dir sin himelvart wart schin
und er dich, himelmeit, nam(...) in.
der aller fröuden wis gemant: hilf mir von sünden pine.
o kunigliche priesterschaft, die gotes hant
du bist genant,
ein heilig volc erweltez
(...) gotes, unverzeltez,
der himel slüzzel und ir sloz.(...) din recht unverseltez
(...) an gotes stat stat, din gewalt zu lösen und zu binden.
den dritten uz der ewigen drivaltikeit
ane unterscheit
nimst du gewaltiglichen
(...) uz den himelrichen.
du wandelst in, du bist sin grap, er mag(...) dir nicht wichen,
du opferst in dem vater sin zu troste uns even kinden.
uf sinai würde du erwelt,
daz alle recht dir sin gezelt,
die nicht beschelt
sint noch verselt.
din macht, die meistert ez und melt,
uf trachtunge ie din mut sich quelt,
du werder gotes sigeler, laz dich in wirden vinden.
kein künig, kein hoher fürste möchte daz getun,
daz er den sun
dem vater und dem geiste
mit(...) der macht volleiste
nimt uz der schoz so herliclich -(...) merket an daz meiste:
der muter von dem arme her - und ziuget uns sin ellende,
daz er durch uns verduldet und erliten hat.
der wise rat
hat manige sele erlöset,
(...) sünden vil veröset,
des wernden fluches bleichen val lieplichen geröset.
der himel und erden hat gewalt, den nimt er in sin hende.
ach, priester, reinez gotes vaz,
sit du vermacht(...) aleine daz
und nieman baz,
als crist ez maz,
der himel und(...) ertrich besaz,
gein dinen worten ist nicht laz:
er komt und leistet din gebot, ein got und dri genende.
sünder, wilt du die buze leisten, bichte wol,
ein priester sol
dir schiere werden funden.
(...) dienest gotes wunden
din ougen regen dir wischet abe(...) sam der ungesunden:
ein trost, ein heil, ein genade dir komt, wilt du min lere minnen.
daz erste, waz die sünde sin, des solt du jehen,
wie si geschehen
der val in diner künde
und(...) mit wem die sünde
ouch sin volbracht, wie oder wa oder durch welche bünde
sin komen in dins herzen ger: so mag ein priester sinnen,
wie er sol merken dinen mut,
din antlütze und din andacht frut,
wie si behut
din riuwe gut.
darnach er dir genade tut,
und leschest du der sünden glut,
stat din beger in der geschicht(...) ir nimmer zu beginnen.
die siben heilikeit sint in der cristen tum
in hohen rum
gegeben zu selden stiure.
(...) dem wirt jamer tiure,
swer ouch mit warer riuwe ganz, andacht vil gehiure
hie disen werken volget nach, der wirt vil wol gespiset.
ir reinen priester, gotes knechte ir sit genant,
daz iuwer hant
der sacramente zierde
halte nach hohen wirden
und, als iu got geboten hat, in gotlichen girden.
und tut ir daz, so wizzet ouch, ir wert gar ho gepriset.
die simonie lat unter wegen,
welt ir geistlicher fure pflegen.
der junge degen
iu git den segen,
er giuzet uf iuch der engel regen:
daz werc kan nieman überstegen,
und daz von got altissimus da fliuzet unde riset.
du phaffenprinz und hoher wisheit ein senat,
die infel hat
din houbet wol gezieret,
lotic und gevieret
sint dine werc. uf heilic leben sich din sin parrieret
in manicvalten tugenden. sich, du bist dem kristentume
ein salbe, die im sünden wunden heilen kan.
sie bint din ban,
die elich leben krenken.
nieman darf des denken,
daz er mit siner miete din recht müge überschenken.
der babes solte hie bischof sin, du pharreman zu rome:
daz vromte aller kristenheit,
din stab beschirmte sie vor leit,
die rechtes kleit
han angeleit,
die sint dins schirmes vil gemeit,
ouch was din schirm in ie bereit.
von bremen vürste giselbrecht, du bist der phaffen blume.
in sunnenvarez lob ein grave ist gekleit,
den schirm er treit
des kresems unt der toufe,
uz der schanden troufe
viel im nie tropfe an sinen lib. swa erz vint zu koufe,
daz im zun eren nutzlich ist, daz mac im nicht zu tiure.
die selde ir balsem streich an sinen werden lib.
unselde, blib!
du macht bi im nicht schaffen.
segen der hohen phaffen
von kindes jugent in nie vermeit. lugelichez klaffen
von disem lobe gesundert ist. die hohe gotes stiure
wibet ez in miner witze harnen,
daz ich in nennen muz bi namen,
sin eren samen
die schande lamen
tut. kunde ich baz dan herman der damen
ein lobes vaz mit sange amen,
grave otto were sin wirdic wol von ravensberc, der gehiure.
kom, minnen schüler, dich wil ere in ir tanz!
setze uf den kranz
der manheit unt der milte!
vor dem herzen schilte
mit diner angeborner zucht scham ie gerne spilte.
die tugent mit ir pinsel hat an dine stirne gemalet:
da zeiget sich der triuwe varwe und elich leben.
planeten weben
und ouch ir hohez tirmen
dinen lib beschirmen,
daz untat niender hares breit an dich mac gefirmen.
mit wisheit die complexie din ist an dem ort gestalet.
uf ritters pris din mut sich schart,
da vor wart nie din schaz gespart,
du rennewart
in strites vart,
dich, helt, von der hoye gerhart,
meine ich. hete ich me kunst gelart,
daz vromte dir zu dime lobe. din verch in tugenden gralet.
grif, herze, zu und hilf den sinnen ein lob smiden,
daz allen liden
der kunst si wol gelenke.
dem ich diz lob schenke,
der nimt ez, des ich wenen wil, vür ein gut getrenke,
sit im ein luter miol win vür werdez lob nicht smecket.
in verwet scham, so er unzucht sicht, vür tracken blut.
eins engels mut
hat er zu guten werken.
tugent lat er sich sterken
so sere, daz kein mensche an im kan untugent merken.
des wirt sin lob von gernder diet breit unde lanc gerecket.
sin blünder pris mich des ermant,
daz ich der menige tu bekant,
wie er genant
si, dem gesant
diz lob ist her in dise lant,
daz ist, des si min triuwe phant,
der junge von rügen her wizlav. diz allez in im stecket.
vier riche lob, die wellen daz vünfte mit in hin.
setzt uf, her sin,
ir sult ez also brinnen,
daz ez ûzen, innen
unde allenthalben lotic si. herze, ginc zun sinnen
und rat zu disem lobe also, daz mir der rat gevalle.
tut ir des nicht, daz leidet beide mir und iu.
ir sult den spriu
hie scheiden von dem kerne.
< secht, daz tun wir gerne:
vor aller missewende ein schur und ein leitesterne
der tugent, er leitet manigen so, daz er bestet vor valle.
ein kranz, den ere geblümet hat,
ein krone tugentlicher tat
unde ouch ein wat,
der ieslich nat
zu prisene und zu lobene stat,
ein herze, da nie valscher rat
uz quam, daz ist von mekelenburc her heinrich, dem ich schalle.>
ich suche in sanges krame, vinde ich ein lob fin.
da vor wirt min
tichtes schaz nicht gesparet.
ez ist so gejaret,
daz ich die werden loben wil. luterlicher klaret
gist in mins sinnes wirze. ein lob daz wirt in da geschenket,
den warez lob ie in ir oren sanfte tut.
der boume blut
unde ouch des meien zierde
sint in kranker wirde
bi disem wol gezierten lobe. secht an sin gebierde:
ez zieret vür der sunnen glast noch baz, wan irz bedenket.
ich leite in eine wichteschal
vil manic lob wol liechtgemal.
diz sunder twal
smouc sich zu tal.
des half im diner tugende stal,
daz niene wart von roste val.
von altenburc grave otto sich, diz lob din unheil krenket.
ja tun ich als ein wercman, der sin winkelmaz
ane unterlaz
zu sinen werken richtet,
(...) uz der fuge tichtet
die höhe und lenge: wit und breit, alse ist ez geschichtet;
und swenne er hat daz winkelrecht nach sinem willen gezirket,
darnach er danne wirket, als man wirken kan.
nu merket an,
ich forme, ich model, ich mizze:
wie gerne ich mich flizze
eins lobes, daz hat so hoch ein name, daz ich sin nicht vergizze!
ez höhet, lenget, breitet sich, sin nennen niendert lirket.
ez ist gekrönet, guldin, glanz,
gespiegelt, luter, sunder schranz,
materjen ganz,
milte als ein cranz
ez zafet, zieret sinen swanz:
froun eren diener vivianz
ist waldemar, der fürste stolz, sin lob noch wunder wirket.
der sechste künig in beheim ritter wart: dabi
vor schanden fri
was ie sin swert umvahen.
ich was ouch vil(...) nahen,
zu beheim da(...) künig rudolf hiez gein den vinden gahen,
daz er mit siner ritterschaft sie(...) gunde sere krenken
so hoher ordenunge, e zierlich, rich volbracht
und baz betracht.
in ritterschaft zu prise
(...) hete der fürste wise
von presla wol den vollen rat(...) maneger eren spise,
sin lob, sin nennen immerme: wol tut mir sin gedenken.
in kärnten ritterschaft ich sach,
in beiern otten des nie gebrach:
swaz ie man jach,
ich spriche und sprach:
< vor rostoc ritterschaft geschach,
die treit noch werdes prises dach
ob allem dem, daz mir ist kunt>, sol nicht von warheit wenken.
swaz ritterschaft in aller werlte si geschehen,
der sol man jehen
lobes und hoher eren.
nieman(...) sol verkeren,
darnach ein ieslich wiser sol(...) gut bi gute leren,
ein lob eim bidermanne tun dem andern wol zu prise.
nu wizzet daz: ez wart bi unsern ziten nie
noch dort noch hie
in ritterlichen trüchten
(...) noch in sigenüchten
ein swertbejag(...) maniger degen.(...) manheit, diner züchte
frou ritterschaft da wol genoz, des muste iuch selde spisen.
da wart wol achte hundert degen
und niune und fünfzig(...) der segen,
ouch wart gewegen
der selden pflegen
den strazen, brücken unde stegen:
mit freude ez also ist gelegen.
des must ir ere, ir selde, ir heil mit lobe in wirden grisen.
gegrüzet si der hochgeerte waldemar,
der also gar
durch pris(...) in ritterschefte
(...) zeigte sine krefte,
sin wirde und ouch sin hohen namen: der wart(...) sigehefte,
muse ie sin, die wile unde zit und er was bi den liuten.
als man do(...) einlif jar und drizehenhundert jar
gar offenbar
nach cristes geburte(...) zalte,
(...) do sach man in walten
vor rostoc in so hoher macht; rilich(...), ungespalten
der marggrave da von brandenburg liez wol sin horde biuten,
er liez do nicht vor eren sparn,
recht alse er morgen solde varn,
in gotes scharn
den geist bewarn,
er billich fürt den adelarn
uf erden hie mit sinem gebarn
in ritterschefte herlich, rich, als ich iu wil bediuten.
wis willekomen, in ritterlicher wirdikeit
der nie vermeit,
swaz tugent kan volenden.
(...) secht an den behenden,
der triuwe ein gruntfeste ellenthaft; ob ich(...) tar genenden:
er ist der sibende winkelstein, da sich daz riche uf setzet,
swenn ez in sinen höchsten eren risen mag,
der tugende hag.
des suzen werden meien
(...) lob sich nicht mag zweien:
fride und gedult in ir rivier, die(...) sicht man da heien
ere und eins reinen fürsten namen: des sin wir wol ergetzet.
ein rubin edels mannes sit,
der ganzen triuwe ein urteilsmit,
- kein aftersnit
da volget mit -
der strazenmilte ein ganz gelit,
vil stolzer waldemar voltrit,
vierfaltig fürste in brandenburg, der allen wandel letzet.
(...)
mit grimmer hant;
er was ervorcht so sere,
daz im an sin ere
(...) so dicke wart geraten; doch gab im eine lere
tarsilla gut, sin eigen wib, dem rate er wart erbolgen.
sie sprach:< die vorchte enwil, sie muz, sol man sie haben.
twanc lat sich graben,
dro schieches get zu kreize.
minne in helfe sweize
durch lieben vriunt sich vinden lat, holt tut holt geheize.>
er sprach:< wie wirde ich minnic den, die mich in nide solgen?>
sie sprach:< die minne ist solcher art,
den haz, den nit sie machet zart,
des dienstes vart
ist immer hart:
swie sich daz twingen gein im schart,
wol im, der sich hie vor bewart.
husvar ist groz gein vremder not: die wisen mir des volgen.>
do künic alexander mit volkomener macht
die lant ervacht
biz zu dem paradise,
in so hoher wise
wart im gegeben ein edel stein kleine und ouch zu prise,
man hiez den künic, daz er den stein mit laste widerwüge.
san wart geleit der stein uf einer wage simz,
mit lastes bimz
sold man in übermangen.
swaz man mochte erlangen,
daz lestlich was, daz was ein nicht gein des steines spangen,
ein wiser warf ein dach von erden uf den stein gevüge:
zuhant was al sin last gelegen.
diz merke, hoch gehegter degen:
kein widerwegen
din mac gephlegen,
die wile daz leben hat heiles segen.
wirt aber die erde ein dach dir stegen,
so wint din mast, in hoher last ein bilch sie übertrüge.
ein künigin uz india, die was so kluc,
daz ir gevuc
in meisterlicher stifte
nerte mit vergifte
von kintheit uf ein stolze maget. die gab nach der schrifte
giftwort, ouch sehen uf gahen tot: der quam, swar sie daz karte.
dem künig alexander wart die maget gesant,
daz er zuhant
erstürbe ab ir gesichte,
sie daz vri gerichte
brechte in ir lant. ein meister sach an ir valsch geschichte,
der gab ein wurz des küniges munt, die von der not in scharte.
ir vürsten, set uf, swen ir habet,
dem ir zu tiefez twingen grabet,
daz ir icht snabet,
ob er iuch labet.
des todes meit twanc nit; erdrabet
durch not der vuchs spil winden stabet:
list, milten mut, genade(...) im traget, alsam der meister larte.
durch< min>, durch< din> ursprinc daz recht zum ersten nam.
dar nach ez quam
durch nicht wan durch bescheiden,
lenden zucht von vreiden.
doch sint ir driu der rechten recht, die dem wandel leiden:
naturlich recht ist, swa die vrucht sich bildet nach ir stamme.
swelch mensch alsam sich selben lieb den menschen hat,
recht git den rat.
über alle dinc got minnen,
horden kan diz innen:
swer ie dem man daz sine lat mit verdachten sinnen,
des recht ist komen uf wernde sla hin nach johannes lamme.
uns tun des rechtes meister schin,
daz recht wil nicht gemietet sin.
des rechtes schrin
wiget min unt din
mit ebener gunst, welch ir die pin
verschuldet hat, daz muz dar in.
der bruch, die pin genaden darf, die schützet: wol dem tamme!
recht ist ein orden, den die maze hat versniten:
< zu vil vermiten>,
< zu kleine>, ez nicht enrüret
sin art so gesnüret.
swa daz gewalt mit rechte vert, recht wirt wol gevüret.
swenn aber daz recht vert mit gewalt, san ist sin nam verworden.
gewalt dem rechte wart niur zu einer zucht gegeben,
recht allem leben
von gote sin art uzwellen,
recht kan wunder stellen:
waz were uns got, geloube und e, touf und ebenhelle?
recht ist ein wec, uf dem uns got und al sin gunst muz horden.
daz recht, daz darf vil wol gewalt,
ob unrecht ist so manicvalt,
daz man ie schalt
durch swachen halt,
recht ist mit allen tugenden balt,
uz im ir kein wart nie gezalt.
unrecht, daz darf genaden wol, recht ist ein richer orden.
swie man die biderben sicht, sie sint doch wol gekleit.
vil ofte heit
ein edeler boum valwe este,
dem sin saf daz beste
mit vrüchten vromt uz stammes adel: tugent, din hort ist veste,
wan du treist oft in armer wat rich, glanz, hochgernde brüste.
ez blüt ouch dicke ein junger sin durch grisez har.
ein brunne klar
uz vulen lachen dringet.
swem sin herze ringet
uf prislich tat unde die der mut wol bescheiden bringet,
swa man den spürt, er sol den vürsten ligen in richer lüste.
an nöten ist der wat geswigen,
die zu den sprenzen sint gerigen.
sol hant gesigen,
mut darf nicht ligen.
des phawen ofte hat überstigen
des kraneches vluc, sus si genigen
dir, ellentat! lob dir wol stat, swie alt din wat sich rüste.
daz helfenbein ist milter dan vil herren sin.
daz wirt so schin:
swer linin tuch mit viure
leget uf ez, zu stiure
mit kalder art sin helfe tut brüen dem tuche tiure.
sus gibet ez dar, swaz ez vermac, in endelichem schirme.
swem alle dinc zu groz, dem alle dinc zu klein,
der agestein
sich miltet gein dem isen.
wie sol ich bewisen
vil maniges tat, der sich sin gut nicht lat selben spisen?
scheide ich sin nicht, da wider ich kan die list, daz ich im tirme
ein ror, daz lichte ist melde vol,
alsam hie vor tet korniol:
der grub ein hol,
der erden zol
dar in er rief, daz galt sit wol.
ein ror wuchs von des rufes dol,
ez jach:< der künic hat esels oren>. schalc, da vor dich firme!
sich uf, du hohez adel und rechter eren kefs:
des wandels trefs
uz dinen witzen liuter,
wenn der selden kliuter
sich widemen dir mit ritterschaft. ja nie nicht wart triuter,
swa zucht, swa scham bescheidenheit uz voller ger dir schenken.
setze uf die triuwe, als dich des goldes varwe zech,
du solt daz vech
durch warhaft nicht vermiden.
richen pris an siden
mit stolzer tat, die menlich si, la din herze liden.
schrib an die stirne:< hie heldes mut, der maze sol bedenken.>
kan dich die minne machen dünic,
die kiusche in reinen sinnen spünic,
zu milte bünic,
gein recht unrünic,
sus wirket aller wisheit künic
dich zu des troumes aschen lünic:
din werndez lob, din geerter name, die nieman kan verrenken.
ein lant, daz hat niur vrouwen, damie daz sint.
ist daz ir kint
uf menlich art sich neigen,
die nert man vür eigen,
unz daz ir lib menlicher lust sich beginnet zeigen.
san wirt versant ir ieslich dannen, unz sin lust verswinet.
baz möchte man die bösen von den biderben scharn:
die mislich varn,
den muz man mislich liezen.
sol er nicht geniezen,
der biderbe, siner werden tat, sus möcht in verdriezen,
swenn sich sin mut, sin lib, sin ger zu hohen tugenden pinet.
got selbe saget den tugenden danc:
so missetat tut liden twanc,
der nie gelanc
uf eren ganc,
- sich stiez ein bein an schanden banc -,
wie möcht ir wol erklingen sanc?
< got gab, got nam>, nach solcher rede der wisen wort erschinet.
man, wiltu kindes witze unz an din ende tragen,
so mac wol klagen
daz alter dinen jaren
unt die jar den haren.
swa gürtel zwischen berten liget, die dannoch gebaren,
alsam ir blöze sin noch blanc, daz zimt nicht guten sinnen.
her bart, ir waret doch ein manlich zeichen ie.
welt ir iuch hie
beschönen mit den kinden,
daz ir iuch lat vinden
bi kindes site? her bart, des muz manlich vreude iu swinden,
welt ir in beidenthalben sin, her bart, so muz ouch trinnen
ein strafen von mir uf iuch, her bart:
daz ment, sam ochsen tut ein gart.
wes sit ir zart
des mannes art,
(...) wan daz ir sine wort bewart
vor aller missewende vart?
her bart, des leret iuwer man manliche wirde minnen!
zwar bart und kindes witze, die zwei tragen nicht eben
ein wirdez leben.
her bart, des sit geschuldet:
sit ir daz verduldet,
ich wen, ir habet dem kinde hie vor dem manne gehuldet.
habet ir verkorn den man, her bart, daz mac iuch wol betrüben,
irn werdet ouch nimmer me gehalten also zart,
her bart, her bart,
wie möchte ez oder kunde
iu von herzengrunde
gewerden baz, wan daz ir stat nahe sinem munde?
ir waret kluger witze ein van, welt aber ir tumheit üben?
her bart, ir zemt den mannen wol
und niendert baz, daz nemt vür vol.
min triuwe ein zol
des wesen sol:
an kinden bart ist tumheit, tol,
an mannen werdic sunder dol.
die kintheit solt ein ende haben, swa berte sich erhüben.
bi barte kindes mut, bi starkem libe ein zage,
ob ich daz sage,
die zwei, die zemen so schone
als in küniges krone
der ovenstein nach ruze var. swa nach richem lone
ein swacher dienest wirt gewegen, des kan mich nicht betriegen.
ez zimt ouch nicht in wibes herzen mannes mut,
daz selbe entut,
swa mannes mut sich wibet:
wirde im daz vertribet.
ich spür des varnden schiffes phat, ob min list beklibet,
der slangen slingen spehe ich ouch, ich spür des vogels vliegen,
des visches vliezen sunder wanc:
den vieren ist min sin zu kranc,
des vünften schranc
ist alzu lanc
den sinnen min, swie vast ichs twanc,
daz sie durchsünnen sinen ganc:
ich meine dich, junges mannes mut, kein spürn dich mac erkriegen.
kein orden herter mac gesin denn ritterschaft.
set an ir haft:
ein ritter drizic jare
rilich mac gebaren,
swie hohen pris er hat bejaget stolz in wirden klaren,
ein eren val nimt im den namen, alsam er nie si worden.
ein ieslich orden hat gemach bi eren wol;
ein ritter sol
gemach durch ere miden,
sol in ere liden
in ritterlicher wirdicheit, sit daz in versniden
ein zit, verlegen sin wirde mac. daz ist ein swindez horden:
driu dinc ein ritter alle tage
lege uf die wage, als ich iu sage:
den lib er trage
nicht als ein zage,
den schaz durch ere er von im jage,
swie wol der sele andacht behage,
dicke uf die wage lege er sie durch ritterlichen orden.
got grüze, ritter, dinen hoch geherten namen!
ahi, wie zamen
ich dich bi selden vinde.
du bist ingesinde
der grozen ere und aller zucht. sich, daz icht verswinde
din nam, din ritterlicher kranz, swa man sol ritter kiesen.
sint ritterlich din werc, din wille und ouch din wort,
daz ist ein hort,
der dich bi künige krönet,
al din art durchschönet.
du treist der hosten namen ein, den la unverhönet.
habe ie den alten hovesite, so wünsche ich dinem niesen:
milte unde manheit soltu haben;
ob wol der schaz dir si begraben,
din schrin beschaben,
dar soltu staben
den richen willen, der kan laben
din ritterschaft, unpris muz snaben;
verdiene(...) reiner vrouwen gunst: die enlan dich nicht verliesen.
vrou ritterschaft, ich klage, daz sus die dörperheit
sich hat gekleit
zu diner massenie
und hat sich din krie
so krefteclichen angenomen, daz man din storie
schiere an ir art nicht kan gespürn: sus hat sie sich gemischet.
du were ein spiegel grozer vuge und aller zucht:
die gen in vlucht
vor dir, sam sie sin wilde
diner ritter bilde:
die hönen scham und spotten tugent, da von din gevilde
mit trefsen und unkruten stet, din brehender glast verlischet.
ez was vor ein gesundert snit,
vrou ritterschaft und dörpersit:
nu haben ir lit
gelichen schrit,
sus volgen sie dem hove mit.
vrou ritterschaft, vle unde bit
dem hove, daz er dir la din recht. so wirt din pris ervrischet.
her hof, her hof, wie lange sol ich daz vertragen,
daz iu behagen
so wol die klostergiegen?
möcht ir lazen vliegen
die keppel heim, der menige unpris müste vor iu biegen.
set hie, set da, set hin, set her: bi vürsten sicht man kappen.
her hof, ir tut dem kloster unde dem orden schaden,
welt ir sie laden
mit lustgehegter vülle:
set, waz da zerschülle!
wa prislich cleit, wa rilich wat, wa(...) din werlich hülle?
die sicht man nicht bi gernder diet, sie werden(...) klosterknappen.
her hof, müget ir iuch münchen, lat
die kloster hoven an iuwer stat,
sit daz ir rat
nicht anders gat,
niur:< gib und gib; habet ir den grat,
ich gibe den visch vür missetat.>
her hof, lat ir nicht ab, iu wirt der valke zu eime rappen.
ein hane sol kren, ein hunt sol bellen, kerren ein swin
nach dünken min.
so sol ein lewe limmen,
und der ber sol brimmen.
dem ochsen lün, dem rosse zimt negen nach der stimmen,
wie sol des esels luten sin, so gouchen zimt dem gouche?
ein smit sol smiden, ein bader baden, ein jeger jagen,
ein treger tragen,
ein maler bilde zirken.
sar dem sarewirken
zimt eben, der knecht zu dienste phlegen, beidenthalb der lirken,
dem müneche zimt sin kloster baz denne er zu hove sich ouche.
dem priester ist priesterschaft gegeben,
dem ritter ritterlichez leben,
dem weber weben.
swa man lieze eben
daz dinc nach siner art bekleben,
so quemez nicht uf widerstreben.
der hof nach unart verwet sich alsam der virst nach rouche.
daz edel vederspil verderben muz dar abe,
swa kra, swa rabe
ir atem gein im bieten.
edel win muz nieten
von swachem vazze asmackes sich. swa die bösen rieten,
da was mir ie zu hove nicht lieb: ir tat ist voller siuchen.
daz edel krut von bösem krute valwen muz,
tut man nicht buz
dem garten solcher swere.
vrischez obez enbere
wol, daz ein obez von vuler art bi im nicht enwere.
< schui, wie, schui!> sus rufen die kint,< verderbe uns nicht die kiuchen.>
bi edelen vürsten edel tat
stet, als daz golt bi siden stat.
uf guter wat
ein slimme nat
zimt nicht; daz gut ungüte hat:
daz böse ist niender ane unvlat,
ir edelen, habet die enge unwert, der wolf ist gern in struchen.
ein jeger sol wol jagende hunde haben wert;
man muz die phert
durch riten haben in wirde,
durch des libes zierde
stein unde golt und edel wat. durch ein teil begirde
daz vederspil man schon ernert. man heget den visch durch niezen.
man darf der priester wol, da man die buze nimt;
ein bischof zimt,
swa man sol kirchen wihen.
sol der schuz gedihen,
man muz den bogen e schicken eben.(...) hohem prise vrien
muz man mit tugent, der slüzzel vromt, swa man sol sloz ufsliezen:
sam höret zu ritterlicher tat
ein ritter wol und ouch sin rat.
swer sorge hat
uf ernstes phat,
der darf wol helde, swennz ergat,
daz sich der helm ufbinden lat.
ich wene, eins biderben mannes tat sich nieman lat verdriezen.
man beizet mit dem raben und mit der bunten kra.
so jaget man na
mit rüden, hovewarten.
in des hoves garten
stan distel, rate, unvertic trefs vür die blumen zarten.
waz sol des habeches sneller vluc unde des valken denne?
ich spür daz wol, der hof nimt abe von tage zu tage,
sost daz min clage:
swer nu kan losen, smeichen,
süze sprüche reichen,
dem tragen die vürsten bernde gunst: daz sint swache zeichen;
da bi vil maniger biderbe stat, recht als in nieman kenne.
her künic, ir habet den esel wert
vür edel ros, vür edel phert,
der smeicher gert
me iuwern hert
wan biderbes mannes; des enbert,
der wol nach prise tar sin swert
zu nöten gein den vinden zern: hof, daz din smeichen verbrenne!
wort sint der dinge zeichen, sam der meister gicht.
da von muz icht
ligen in der worte ringe,
daz sich ie dem dinge
gelichen muz an lut, an art oder an dem urspringe,
wan ieslich ding sin nam tut melt: sus prüf ich daz besunder,
daz ieslich(...) tugent ie nach ir tat genennet ist,
nach listic list,
die rechticheit nach rechte.
sus man vürbaz vlechte
ie nach ir tat der tugent ir namen. schande und ir geslechte
hegen ouch ir recht ie nach ir tat. hie bi so wird ich munder
und var uf einen vindelse:
hochvart ist uf der tugende le
ein blünder kle,
den nimmer me
versalwet keiner schanden sne:
ir nam tut melt nach hoher e,
ir art und ouch ir hohez adel. daz nemt nicht vür ein wunder.
hochvart, die kan nicht komen in snöder herzen wesen.
ir wurzelvesen,
die han naturen durchsüzet,
daz sie nicht engrüzet
niur hoher mut und edeler sin. wan die hochvart büzet
kein missetat, die kan ir nicht verdienen noch verschulden.
ouch wizzet, al untugent, die(...) heizet billich nider:
den ist sie wider.
die hochvart kan nicht swachen,
sie kan hoher machen
und aber hoher, immer hoch. nicht mit nideren sachen
ist sie gezogen. ir süzer site kan allez adel vergulden:
ein edelez tier, ein edeler boum,
die haben von art ouch edelen goum
- unertic soum
birt nideren zoum -,
ein ertic grunt, kern edelen roum;
alsus die hochvart sunder troum
an allen edelen herzen tut ir melden und ir hulden.
hochvart ist aller guten dinge ein zeichen wol.
die nideren sol
man uz den hohen scheiden,
sus mac man in beiden
ir recht und ouch ir art gegeben.... daz spriche ich mit eiden,
daz alle tugende hochvertic sint. nu prüve ein ieslich eine:
ein ieslich milter mut versmehet kargen sin,
ein karc gewin
unkargen mut versmehet,
swen die manheit wehet,
der schamt sich zegelicher tat. alle tugent sus nehet
der hochvart, wan ir erbeschrin ist sie, die süze, reine.
die triuwe kan versmehen wol
untriuwe und ir argez hol.
der maze zol
versmehen sol
unmaze, daz zimt ir vür vol.
sus blüt die hochvart sunder dol
uz aller tugent und vromt ir adel, daz ez wirt so gemeine.
hochvart und übermut, die sint vil ungelich.
hochvart ist rich
der edelen, hohen tiure,
aller tugent stiure.
hochvart versmehet nidere dinc, die sint ungehiure,
die schande und al ir hegenheit. hei, welch ein stolzez künden!
hin, übermut valsch! wes vermizzestu dich her,
sit daz din ger
die hohen und die nideren
smehen unde wideren
tar unde wil ane underscheit? da von muz ich videren
din art, din wesen, din eben grunt zun schanden und zun sünden.
hochvart ie edelen herzen zam,
hochvart ist niderverte gram,
daz saget ir nam
gar sunder scham.
hin, übermut, an selden lam,
du holzeloser witze ein stam!
von dir quam, daz der engels val bleib bi des jamers gründen.
ir hohen edelen, vraget, waz man von iu sage,
waz wol behage
an iu den tugenderichen,
welt ir witze erslichen.
vrage ist ein stab der alten kunst: wer mac baz gestrichen
hin, da sich nimt list, witze ursprinc, - niur mit der ebenen vrage?
ervraget, wie der und der in hohen wirden swebe,
wa durch man gebe
dem pris unt dem unere,
wie des wort sich kere
mit wirdicheit, - sus vremder nuz wirt ein eigen lere -,
wer hie, wer dort trage ellenkraft: sus sint die tugende iur mage.
der richen zins, der armen trucht,
der ritterschefte sigenucht,
ere unde zucht,
husrat, husvlucht,
der tugende val, der schanden sucht:
mit vrage wert ein ieslichz vrucht.
vrage ist ein nicht, man enwetze ir swert, daz sie der schanden lage.
ja lobete ich gerne, vünde ich lobeliche werc.
swenn ein getwerc
mir wirt vor minen ougen
offenbar, nicht tougen
ein rise an willen und an tat, des muz sunder lougen
min lob sich schicken ouch da nach. sus prüfe ich afterriuwe:
ein lob, daz mit der volge uz wisen munde gat,
daz lob bestat
von tage zu tage ie liuter;
steine und edele kriuter
die muz man schone halten, ie baz und baz, ie triuter,
so mac erzeigen sich ir kraft: sie sint wol einer triuwe.
min lob vil manigem hat betaget,
gelachet als ein zarter maget,
ich quam gejaget
gar unverzaget,
als mir min lob hete vor gesaget,
da waren al mine phat verhaget.
solt ich mich selben strafen da, so enbere ich wol der niuwe.
ir hohen vürsten, secht, waz iu got habe gegeben:
groz gut, rich leben
und herschaft maniger dinge,
merket, waz ich singe:
ie hoher mut, ie swinder val, komt ein ungelinge;
ie me iu got gegeben hat, ie me er von iu eischet.
welt ir sin edele, so vlizet iuch der edelen tat.
tat adel hat,
adel niur nach tat sich schribet.
swie die tat beklibet,
ie hoher man, ie witer komt, swaz er dinge tribet:
der rouch tut kunt des viures wesen, daz blut ist ie gevleischet.
sus muz ein ungevürez leben
in sünden und in schanden sweben.
wer sol pris geben,
da man sicht kleben
sie, swachen sich vor und eneben?
da sol ein edeler widerstreben.
swie lancseim gotes gerichte komt, sin zorn doch swinde erkreischet.
ich klage, swa vürsten mut des nicht erwinden wil,
er setze vil
nach siner diener gülte.
ob ich den beschülte?
nu ensol ich vürsten schelten nicht. gern aber ich ervülte
den übergiticlichen sac mit vluch und ouch mit leide.
der hoste und ouch der beste hort sint biderbe man.
ein vürste kan
nicht bezzern hort gehorden
vürstelichem orden,
wan daz sin diener gunst im trage mutic, unverworden.
daz liebet in den gesten ouch. sus hordet er sie beide.
wil aber er sie betrüben vil
und setzen nach ir nutzes zil,
kleine ich daz hil,
der vürste wil
im selber briuwen jamers spil.
wirt in der slegel bi dem stil,
sie slahen im sin gitic swert, ez wischet durch die scheide.
den jungen wirbe ich rat, sit ich der jungen bin,
daz sie den sin
an manheit icht verlazzen,
al unstete hazzen,
ir witze in endehafter kür sol lan oder vazzen:
die zwei stan bi der manheit wol. ir jungen, sit bescheiden!
swa jungez herze ritterlich gemüte nimt,
wol im daz zimt,
daz komt von edeler stiure
al sin tat gehiure.
nie golt so klar geliutert wart in dem heizen fiure.
des wirke ich hie ein houbetgolt zu krone disen beiden:
swer minnecliche minne kan,
daz tiuret ritter unde man;
swer uf ir ban
sich kan verstan,
wil im sin ding nach wunsch ergan,
vrou selde hat im wol getan.
manmut und ritterlicher mut die krönen einen heiden.
ich wil durch niemans vorchte schanden bi gestan,
schande ist ein gran,
dar inne wirt geverbet:
daz kleit(...) manigem erbet
und da bi manigen edelen man(...) eren gar verderbet,
daz er wiget ringer dan er wag, e er getrug der kleider.
swer rates ger, der volge dem, der ere hat,
fru unde spat,
so mag im wol gelingen.
wil er nach prise ringen,
so laze sich kein swachen rat(...) in die winkel dringen,
ge ab der vinster an daz liecht und volge mir der beider
alsam der tiure parzifal,
dem da empfolhen wart der gral:
des lob erhal
berg unde tal,
bi hohen fürsten in dem sal,
vor schönen vrouwen über al,
sie retten wol des heldes lop. swaz laster was, daz meit er.
genuge herren haben wandelberen mut,
der schaden tut,
als ich iu hie bediute.
so sie dürfen liute,
ir riche rede, ir süze wort nemens um niuwe triute
so lieplich und so minneclich, so gütlich, daz ist wunder.
swenn aber die not verwunden wirt, so hat ir solt
so ringez golt:
ir wandelberen tücke
keren in die rücke.
man sol gedenken an ein wort, daz was wilen flücke:
< durch lieb so sol man leit bewarn, manig liechter schin gat under.>
der lib und leben in dienst ie wag,
- die wile daz spil(...) uneben lag,
rich als der tag
erschein ir slag, -
wil man in keren nu den nac?
ein ander not wol komen mag,
so slafet dienest und ir hant, der swert e was vil munder.
ez muz verderben dicke ein ellenthafter mut,
swa sich daz gut
zu verre von im virret;
daz vil manigen irret
hochswebender tugende, dem sus von art anders nicht enwirret.
daz ist ein not, der richen mut kan grozen ellens lazzen.
den wandel solten hohe fürsten understan,
daz zeme in an.
swa sie den mutes richen
spürten gut entwichen,
da solt ir hant mut unde gut(...) geben volliclichen:
san durch daz gut würde in der mut ein grözer ellen vazzen.
swa kummer uf dem ellen rut,
waz wirt da stolzer tat behut!
mut ane gut
muz wesen unmut.
swa mut bi gut nicht missetut,
da hat vrou ere ir wünschelrut.
mag ellen ane gut gesin? nein, sprich, schaz mag sie hazzen.
man mag gewinnen gut, daz ez nicht heizet gut.
gut gutlich tut,
mit gute gut man tribet.
(...) gut, der nam beclibet
dem schatze nicht, wan ob der schaz uf daz gut sich schibet:
so zimet im des gutes recht, sit er nach gute ringet.
ere unde pris, wunne unde lust, heil, wirdikeit
daz gut erstreit,
man willet got mit gute.
(...) gut bi gutem mute
zimt wol sam dürrer sat ein regen. gut hat(...) gut in hute,
daz ez vor swacher tat sich nert: gut manig selde bringet.
(...) ist aber bi gut ein swacher sin,
gut lat den namen hie. schaz, wol hin,
von gut entrin!
din golt hat zin:
du bist sin got und effest in,
daz honig da in gallen rinn.
daz gut hat kein schult, wan der mut stat, swie sin craft in twinget.
< waz macht du sin, gelücke? sage an, hastu list?>
< ich binz ein frist
gemezzen mit der stunde.
(...) swem in minem grunde
erschinet golt,(...) wil er da vil suchen(...) nach dem funde, -
nu lieb, nu leid, nu sust, nu so, ja wanke ich mit dem loufe.
danne uf, danne abe, danne obe, danne unter(...) zilt min rat,
kein stete stat
an siner art sich vestet.
(...) swem min sunne glestet,
der habe gewis nach siner lust, wan(...) unstete mestet
mich: in ir mir mit steter tat den namen ich nicht koufe.
wan hete ich zu der stete pflicht,
so hieze ich ouch gelücke nicht.
alhie ouch icht
solch gougelschicht
er spürt, swer in min büchsen sicht,
davon der wisen zunge gicht:
hüte, daz din mut icht trunken ge von des gelückes stoufe.>
gelücke ist unterscheiden. merke, wiser mut,
daz ein ist gut,
ez wonet bi den guten
und(...) den wolgemuten.
daz komt von gote, der zirkelt ez mit sins temperns rute
dem sust, dem so. ez kan der zit,(...) der stat ir maze ramen.
ouch wizzet, daz gelücke ist böse, wie dem si?
ez wonet bi
niur zweier hande liuten,
diez mit unfug triuten;
swer haz gein gotes hulde treit, als ich iu(...) bediute,
swer frevellichen sünden pfliget: da lit der erge same.
ist disen zwein gelücke mit,
daz ist der helle ein erbesit,
ir erge lit,
ir höchster schrit.
we dir, du falscher orden smit,
dich treit gelücke und ouch sin trit
in immerwernder jamer tal, daz sich die guten schamen.
gelücke, selde und ere, secht, der werlte hort
han die driu wort,
so heizet daz gelücke
(...) sines wesens brücke,
swem lieb geschicht in diser werlt mit vil manger(...) tücke,
da mangem lib nicht wol geschicht, von ganzem sinem willen.
swem wol geschicht gein got und gein der werlte wesen,
diz wol genesen,
daz heizet selde kreftig,
mislich, sigeheftig.
lieb unde wol, der zweier ere ist so meisterscheftig,
wir streben hie in disen namen mit schall und ouch mit stille.
lieb unde lust gelücke treit,
lieb unde wol ist selikeit.
der zweier cleit
schöne und gemeit,
daz heizet ere sunder leit,
(...) ob sie sint ane gunterfeit.
bi liebe mag ein wandel sin: ich wil, daz es nicht helle.
ich prüfe ein ding und ist ouch war: ere unde gut
verkeret mut,
swie stete si der wille,
sam dem steine ein bille
verkeret form und ouch gestalt. dar nach komt ein stille
vil ofte, nach schaltragendem site. ere ist ouch underscheiden:
swer ungewon ist eren, so dem ere komt,
die niuwe im fromt.
swer aber ir pfliget von kinde,
dem ist nicht zu swinde,
swenn in ein groze ere nimt zeinem ingesinde,
daz er behelt sin altez recht: sus kan gewonheit weiden
ir herze, ir mut gein wankelvart
durch ere miete, ob sie sich schart,
im hoher zart,
hie bi sich spart.
swaz ie dem bösen gutes wart,
er tet ie nach der alten art.
seze er in eines küniges schoz, im müste doch ere leiden.
in swelcher mechte sich ein man in eren hat,
daz prislich stat
der stab, der amtes walte.
wil aber er verschalten
durch den gewalt des amtes pris,(...) so muz man im spalten
daz lob, daz e sin nennen trug, swie wol ez was zu kennen.
(...)
(...)
(...)
(...)
(...)
(...)
ist aber sin leben in tugent groz,
so hat sin nennen richen doz.
swer sin genoz,
der selden schoz
daz wort ie dort, den guft besloz.
ir edelen, merket daz geloz,
und schaffet, daz sich iuwer nam nach tode icht dürfe trinnen.
an allen dingen sol man spürn zit unde stat
(...) seen die sat.
ez komt die zit zustunden
daz uz(...) toren munden
ein wise rede gehöret wirt. swer aber(...) nach dem kunden
wil volgen sinen worten baz, der vindet tumme sinne.
sich wandelt nach der zit gedanke und der mut
so swach,(...) so frut.
ob ieman witzig were
und(...) ein swach gebere
so gar in sines herzen grunt, daz würde im(...) zu swere.
< trit von der stat>, die meister jehen,< da wandel sich beginne>.
ez komt die stat und ouch die zit,
daz zagen mut wol manheit git.
kein grunt da lit,
des sicher sit.
nie helt so menlich wart in strit,
im queme zu herzen wol ein nit.
nach zit, nach stat gar alle ding sich wandeln uz und inne.
des guten mutes sol man walten, daz ist gut,
sit guter mut
kan alle tugent kronen.
(...) merket daz vil schone:
swaz sachen bringet ein guter mut,(...) tut eim man durchfronen
lib unde leben, herze unde sin; des waldet hochgemüte.
sage an, wer möchte stete guten mut gehaben,
ezn si durchgraben
die zit mit argen blicken,
(...) die der mut kan schicken.
unz daz er sich ir muz ergeben,(...) laz in barten bicken:
got gab uns frie willekür, die kür ein man behüte.
man twinget herze und den mut
vil baz uf gut wan uf ungut.
ir herren, tut
mut nicht unfrut,
vor argem mute sit behut,
wan arger mut git argez blut.
daz jaget mit frier willekür uz iuwers herzen güte.
swaz ane willen ist und(...) frie willekür,
lebt, als ich spür,
daz ez sich richten müze,
(...) bitter unde süze
ie nach der zit und nach der stat(...) was ir werdez grüzen.
got gab uns frie willekür, des si sin nam geheret.
twünge uns die zit und stat - und frier wille nicht -,
so were enwicht
die kür und frier wille:
nieman in überbille.
daz kan wol frie willekür:(...) unser heil gestellen
und alle tugent mit ir wegen, als uns die selde leret.
der geist, der hat ein unterscheit
- den angebornen tugenden breit
nature sneit
besunder cleit -:
des geistes tugent so gemeit,
swer die volkümenlichen treit,
der hat die andern gar mit in, sust ist ir art verkeret.
do got gab uz dem spiegel siner ewikeit
die wirde breit
adame,(...) daz er were
nach art(...) sim schepfere
gelich an form und an gestalt, clar,(...) nicht wandelbere,
er blies den geist der ewikeit in in, do quam frou ere
zum ersten uz der almechtigen, süzen art.
so lieb und zart
bleib mensch in sinem künne,
got sprach:<(...) für die sunne,
adam, du haben solt gewalt(...) aller diser wunnen.>
uz drier hande wirdikeit gab got dem menschen lere:
zum ersten daz er ist gestalt
gelich dem, der da hat gewalt.
er jung und alt
uz der drivalt,
er machte in ewig, daz er galt
mit sinem geiste vor gezalt.
die dritten wirde er im gab:(...) materjen immermere.
adam verlos nicht ewikeit noch die gestalt,
niur den gewalt
und sin gemach, daz sinnet.
(...) davon, sich, beginnet
in driu frou ere teilen sich: ein teil geistlich minnet,
daz ander ist werltwirdikeit, daz dritte ist der naturen.
adames geistlich ere nie verloren wart,
und ouch sin art
bleib mensch in der persone.
(...) ob gewaltes frone
und sin gemach zerstöret wart und(...) er von dem trone
des paradises wart vertriben, daz was ein werltlich truren.
were im sin geistlich ere erslagen
und ouch sin art, so were vertragen
sins wesens jagen,
daz muz betagen.
man mag von dem gewalt wol sagen,
und von dem makel wil ich clagen:
adam an eren nie verlos newere sin nachgebure.
ouch wart adam von dem gewalt nicht gar genomen.
im selben(...) fromen
mochte er und schaden erzeigen.
(...) willekür sin eigen
bleib ie und ist der kinder sin. nidern unt sich steigen
man sicht ein ieslich menschen wol an tugent und an eren.
nu minnet ere! got ist ere, und ere ist got.
wer sin gebot
beheldet, wie er richet!
(...) ere im nicht entwichet:
sie geistlich oder werltlich si,(...) wie ir art gelichet!
got gab sie uns und wil sie wider von uns ane widerkeren.
die ere ist aller tugent urspring,
der heilikeit ein ummerinc.
ei jungelinc,
din herze twinc
zu tugent in eren; dar in drinc,
daz eren pfat; da nicht enhinc:
uf erden hie, in himel dort wil got din selde meren.
nieman kan widerschaffen, daz geschehen ist:
sit daz die list
(...) muz mit den sachen enden,
wer kan(...) widerwenden,
ist ez geschehen,(...) ezn si geschehen. ob ichs tar genenden,
hat ieman leide mir getan, ich mac im wider leiden.
so wachsen aber blumen an derselben stat,
da man e jat
die blumen in dem meien.
swa(...) die liute zweien,
da muz verlust und ouch gewin(...) zwischen in da heien.
der hie gewan, der dort verlos, so wirt ez bi in beiden.
urliuge wil sin mere han:
(...) nu min, nu din, nu dar, nu dan.
gelücke span
im cleider an,
ez jaget(...) dort, der hie entran,
ez brennet dort, der e hie bran.
diz allez ringe wegen sol ein menlich mut bescheiden.
nieman zu ringe wegen sol die vinde sin.
swie küne ein swin
si,(...) slahe so vil der hunde:
mere(...) ziehen ez zu grunde.
man sol den tag nicht gar volloben, die wile er hat(...) stunde,
er si danne vollen gar volbracht: so wirt er danne gepriset.
die wile ein man gesunt und ungefangen ist,
so hat er frist
uf heil und ungelücke.
(...) ob des igels rücke
si scharf, doch vindet man den hunt,(...) der im sine tücke
gelonen kan. so spricht min wort, daz sich hat wol bewiset,
daz oft ein stiller, guter mut
mere ernstes bringet und manheit tut,
swa ernest(...) lut
gein ernste frut,
wan einer, der zu schalle ist gut,
mit worten glimmet als ein glut.
vil dicke ein grimmer, stiller ernst in senften siten griset.
ein cleiner mut erwirbet selten hohe ding.
ein groz urspring,
daz mag sich wite ergiezen.
(...) cleine wazzer fliezen
ouch gerne in die grozen her. man lat den hunt niezen,
swenn man von im ein(...) jagen wil; so sol man des geruchen,
(...) daz ie den hunden sin die krapfen ungesunt.
da jaget manig hunt,
(...) ob von der tagalt fülle
(...) im sin mut geswülle,
den solte ein fürste ringen e. ich sach,(...) daz ein zülle
was groz und wart doch überladen. man schribet in den buchen:
< zu swere ein man nicht laden sol>
und:< lere mezlin machen vol,
gar sunder dol
tut eren wol.>
würme, die machen dürkel hol
und überkrüpfen vollen zol:
und wizzet für war,(...) swer daz tut, wirt afterriuwe suchen.
nieman sol sines leides al zu trurig wesen,
wil er genesen
vor grozer houbetswere.
(...) senftes mutes mere,
die künde er ie dem herzen sin und si(...) wunnebere,
kein leit daz wart doch nie so groz, ezn würde mit freude gestiuret.
ez sol ouch nieman sines heiles sin zu fro.
daz prüve ich so:
manig lieb, daz wirt zu leide.
(...) ob ich daz bescheide,
so merket, ob ez maze si. liep und leid, die beide,
sint sie der maze untertan, ir adel wirt getiuret.
zu liep in freude machet daz,
daz ir die maze wirt gehaz.
kein leit nicht baz
unmaze maz.
swenn ir der maze adel vergaz,
so wart ir beider craft zu laz.
(...) maze ist aller ebenen dinge urspring, swa man ir nicht verliuret.
war sint die bebeste komen,(...) wa ist ir gewalt
gar manigfalt?
war sint die keiser alle,
(...) die mit grozem schalle
der werlte wirde huben uf? sit ich daz(...) bekalle
- war sint bischof und cardinal, war sint die starken recken,
war sint die hohen künige, fürsten hinne bekomen,
die richen fromen
der werlte an prise schufen? -
muz ich, tar ich rufen:
ein zit, ein stunde die truc ir leben(...) uf des todes stufen,
da lit der rise und daz getwerc, die nieman kan erwecken.
sit daz ez allez sus ergat,
daz al die werlt zu handen hat,
nicht me bestat
wan tugende tat.
die schaffet, daz ir meister lat
ein nennen hie in solcher wat,
dem al die werlt wol heiles gan. wol in, die sich so decken!
ich clage den vater vor, ich clage die muter nach.
sam ist mir gach,
ich clage swester,(...) bruder,
(...) die des todes luder
verleitet hat und sneit in an(...) siner varbe muder.
ich clage die niftel und den mag, ich clage sie nach einander.
die clage were allez nicht, wan daz ich selber sol
hinne in daz hol.
hei, hei, da lit die swere
(...) siufzig, clagebere.
wa lant, wa gut? wer hilfet mir? ez sint swinde mere.
wa sol ich hin, waz wirde ich dort? ich weiz nicht, war ich wander.
ez were ein jemerliche pflicht,
wan daz sin also vil geschicht.
da von wirt slicht
des jamers gicht.
wes solt ich trüben mich durch icht?
ich mag im selber entwerden nicht,
wan daz ein angebornez leit mich hitzet als ein zander.
swa sich der herre knechtet, da herret sich der knecht
ir beider recht
lit wol an einer wise
und doch(...) in zu prise:
dem knechte stet ein stolzer mut(...) gar in schanden spise,
nicht wirt vertragen, swer herren schilt mit knechtes varbe pinset.
warzu sol herren gut, warzu sol herren name,
wil er sich schamen
der tat, die herren füget
lob, mit(...) prise rüget.
< gar sunder tat> macht lib und gut,(...) herren namen verbüget.
wie zimt der edelen herschaft an, daz sie untugent zinset?
die herren solten herrisch leben
an lib, an art, mit stetem weben
nach wirden streben,
so würde in eben
der werlde wunsch durch heil gegeben.
man sicht ez wider den orden sweben:
davon so fürchtet alle den tod, der hie daz leben dinset.
her unde knecht, die zwene(...) sint gar ungelich
an eren rich.
dem herren alsam dem knechte
(...) namen sint geslechte:
(...) wan swa ein herre ist ane knecht, der hat(...) namen nicht rechte;
knecht ane herren ist kein knecht. ir keinez ist ane daz ander,
sam(...) herschaft ane dienest: die zwei, die weren nicht
mit einer schicht;
ir ieslichz ist getiuret,
nach siner art gehiuret.
swa dienstman dienestlichen tut(...) der herschaft gefiuret,
des dienest mag des dienstes wesen,(...) ob gunst da zwischen wander.
nu merket, wie daz si gelegen:
der knecht sol immer dienstes pflegen,
der herren segen
sol herschaft wegen
also, daz richen lones regen
den knecht treit ab der armut stegen.
swa herre buwet ane knecht, kint ane vater vand er.
swer mutes, willen waldet in dem herzen sin,
nach dünken min,
daz er untugent beizet
und(...) daz(...) schande heizet,
der selbe herre(...) ouch sinen knecht(...) sunder rede reizet.
er hat den allerhöchsten strit gesiget wol mit rechte.
swer nu dem willen und dem mute ist untertan,
der ist kein man.
swie vil sin knechte warten,
er hat da die scharten,
daz er kein rechter herre ist.(...) in der künste garten
der herren maniger hande sint, - ein herre ist von geslechte
und swer im selben angesiget,
sin gut(...) um ere ringe wiget:
der herschaft pfliget.
ob er verliget
und sich der tugent gar verziget
(...)
er heret ouch mit sinnen wol, swer waldet siner knechte.
swelch herre weiz, daz er getriuwe diener hat
und doch nicht lat
den diener des geniezen,
der macht ein verdriezen:
dem diener muz sin tugentschal allez widerdiezen.
swa triuwe nicht gein triuwen stat, da hat der valsch gedinget.
mich müet ein ding an iu, ir herren, daz ist slecht:
daz iu ein knecht
hie dienet lange stunde
- von sins herzen grunde
gar williglichen er daz tet, als er beste(...) kunde -
und in ein cleine missetat uz iuwern hulden dringet.
ez missehillet oft ein horn.
wa wechset ane spriu ein korn,
rose ane dorn?
man hochgeborn,
ez sol durch cleiner schulde zorn
nicht langer dienest sin verlorn.
swaz triuwen ir dort wellet haben, daz selbe recht iuch twinget.
vil maniger gicht, waz schaden bringet werder tat.
merke an: die sat,
die hat spriu underdrungen,
die man nicht(...) geswungen
hat als ir art; der helwen swach ist aber nicht gelungen.
ie bezzer grunt, ie me die sat der helwen an sich fazzet.
wie suze, wie slechte der falsche wirfet sine wort!
sie cleiden dort,
in senftes herzen güte,
(...) sich mit swacher blüte:
ie reiner golt, ie sneller valsch,(...) swa rich daz gemüte.
einfaltig sin ist schier betrogen.(...)
ob wiser rat den tummen tüge,
davon ir mut sich wisen müge.
schöne ist kein lüge:
der valschen trüge
die tugent uz gutem herzen süge,
lat man ir wort gewinnen flüge.
ir losez smeichen, ir meinlich ja heil, selde und ere hazzet.
ein herre, dem sin selbes sin nicht guten rat
zu gebene hat,
des leben stat da hinden,
(...) dem sin pfat muz vinden
ein stab, ein kint oder ein hunt,(...) der mit slegen swinden
von jugent uf geleret ist. ouch prüfe ich bi dem brunnen,
der von im selben keinen frischen ursprinc heget:
swaz man in treget
von fremder flut, sin walten
(...) kan es nicht behalten
so frisch, so gut, dan ob der sprinc(...) queme uz sinen valten.
her ane witze ist kume ein knecht, des rat er hat gewunnen.
ein herre, der sin selbes ist,
an dem lit trost, und rich genist
hat wol sin list.
mit speher frist
so volge guter mitewist,
herre, ob du junger jare bist,
(...) und volge, dem bi sinen tagen(...) ere nicht si zerrunnen.
ein rat, der selber tugent hat, des rat wol zimt.
ein meister nimt
ein liechtez glas besunder,
zin leget er darunder;
so heiter, clar von glase wirt, als kein liecht so munder
durch brehen mag, daz man schicket sus(...) zu rücke gein dem schine.
(...) ein kerze tusent liecht wol ist zu zünden mugent:
so kan die tugent
uz eines herzen grunde
(...) tusent herzen zünden.
brich tusent teil dem spiegel ab:(...) bi dem ersten funde
hat ieslich teil sin bilde ganz so gar ane alle pine.
denke in dich, sprich zu diner kür:
< waz schicket rat der tugent für?>
tu uf die tür,
des lasters mür;
sich in den spiegel, darzu spür,
ob sich kein meil darin erbür.
den mist streut man den blumen dar, nim lere in eren schrine.
nu ratet, helde, ratet, daz der triuwe craft
in meisterschaft
ir secht an disen sachen.
(...) wil man aber machen
die kipel iu mit kundikeit,(...) mut mit list kan wachen:
< wirf uf! du setzest, trügener, den valsch nach dinem willen.
hat mir din tücke kundiglich verborgen daz,
die machet min laz
und stet darnach herumme.>
(...) slecht ist gram der krumme.
in voller maze er schenket in,(...) der vil lichte uz swumme,
sol er ein tiefez wazzer waten. wil man den igel villen,
so nem man etewaz für die hant,
sin borsten sint so scharf bekannt.
untriuwe ie vant
ir meisters lant. -
ie clopfe ich ein wenig an die want,
daz ist, der miner helfe ermant,
die got vermag und nieman baz:(...) der kan ez allez stellen.
swie tum ich bin, so kan ich ein ding prüfen wol:
sit daz man sol
dem rate volgen stete,
ich wolte(...) ie die rete
mit witzen sunderlichen sparn,(...) swa ich funde grete,
der wolte ich fürbaz me enbern mit staten und mit fugen.
swelch man mit clugem valsche künlich triegen tar
al hie, wie gar
er gat in spehem ringen,
swaz(...) ist sin gedingen,
der mag(...) benamen sich bewarn. wan torste(...) er volbringen
den list so kündiglich, als in die valschen ie betrugen,
swie clug, swie türstig si sin list
und ob er icht gewaltig ist,
in kurzer vrist
ist sin genist
zergangen, al sin mut bemist.
nu höre, ob du bi valsche bist:
in armut wirt manig man unwert mit rat der bösen clugen.
ein meit hete einen schönen rosengarten vin;
ir blümelin
so lustiglichen zarten.
dabi(...) einen garten
ein ander schöne maget hete(...) niderhalp ir arten.
doch jene meit der fremden blut was holder dan ir erbe.
sie gab ir fiuchte dar und pflag ir volliglich,
die blut wart rich,
die meit von wisen sachen
(...) wolte ein schapel machen;
verslozzen wart die fremde blut. ab ir blumen vachen
sie wolt ein schapel han genomen.< die stunde soln dirs sterben,>
sprach sie,< mir selbe ichz han getan.
gespil, wilt du mir diner lan?>
< nein>, sprach die san,
< lat disen wan>.
sie sprach:< hete ich die minen an
geworfen als ich dine han,
so stünden mine blumen glanz, der riuwe mich verderben>.
swer fremden acker ane urloub buwet wol,
zu recht er sol
sin arebeit verliesen.
(...) swer zu fremdem niesen
sich rimpfet, daz ist ouch verlorn. solt ich witze erkiesen,
den angebornen günde ich baz ie gutes wan den fremeden.
were ich ein herre rich, so wolte ich, mine man
die müsten han
gewalt in minen sachen.
darnach(...) wolte ich machen,
den gesten müste ouch varnde habe freches willen lachen,
die landen und den liuten ouch(...) sint selbe ein swinde gremede.
swer huset gast in sinem lant,
wirt er gewaltig alzuhant,
san ist enbrant
des wirtes want.
man leschet, e daz ganze bant
verbrinnet, swem daz si bekant,
uz guten kriutern sol man lesen die böse mit den semeden.
man lobet die toten vür daz leben, umme daz
ouch deste baz
die lebendigen ringen,
(...) alle ir witze twingen
nach jener tat, die hoher pris,(...) ere gunde volbringen
mit maniger uzerwelten tugent, die got mit eren nante.
man nennet ie die man, sie sin tot oder leben.
doch lit uneben
ir wille in swachen sinnen,
(...) höre ich uz und innen.
sie wenen als die fromen sin und ouch(...) ere minnen
und swuren, daz ir lasters meil des todes craft erwante.
nein, nein, dem jamergitigen slunt
din lib und ouch din sele ein stunt
tut sterben kunt:
der helle grunt
din gert. wa dines schatzes funt,
wa pris und lob? din falscher munt
uz diner snöden valschen lust daz hellisch fiure brante.
johannes gicht, die toten muzen ufersten,
für gerichte gen.
des ist nu zit hie worden,
und in(...) fürsten orden
die toten uferstanden sint(...) an des prises horden.
- an namen ein hochgeziltez lob, daz dünket mich so spehe. -
so sint die lebenden für tot an wirdikeit:
der wechsel treit
niur schaden vil, nicht nutzes.
(...) we des underschutzes:
die hie sint tot, die toten leben, jehen in hohes trutzes.
swenn got wil, zwar ir sterbet, e man lobes von iu jehe.
des scham dich, lebens toter man,
daz dir der tote daz leben an
gesigen kan,
daz man im gan,
dem wir müzen sin untertan
in tugent, der(...) im nie zerran:
der namen uz den worten sin in allen munden wehe.
die toten vor den lebendigen halten pris
in aller wis.
daz muz ich davon melden,
daz die lebenden selten
der toten uns ergetzet han.(...) secht, wir ir engelten
an wirdikeit, daz allez uns nu tut nach in erlangen.
ei, wer ergetzet uns von rome eins küniges gut,
rudolf? sin mut
was aller tugende meiger,
(...) selde und ere ein zeiger,
er prises an hohen fürsten pflag, der er was(...) ein neiger.
heinrich ergatzte uns siner tugent: ich clage, daz wir din mangen.
ach, wer ergetzet uns - des rat! -,
von presla fürste, diner tat?
din werdez pfat
durchblümet stat,
du werder heinrich. - swa man lat
pris haben, sie fru unde spat
tragen daz lob in eren da, daz ir nam hat enpfangen.
man darf zu freuden liute wol, die frolich sin,
nach dünken min;
man darf gein wisen fugen
(...) wisheit und der clugen;
man darf gein manheit helde(...), die wirdiglichen trugen;
gein vinden darf man stolzer helde, ob man sie wil verdringen.
swelch herre vinden wirdiglich wil angesigen,
dem sol ie ligen
daz swert an einer hende,
(...) mit der andern swende
in milter, lust gebender ger al(...) des schatzes wende.
so werden willig im die degen, die er in not muz bringen.
so man die friunt gewillet hat
mit milter, lust gebender tat,
der wisen rat
gein vinden stat.
wie stolz er dort sich vinden lat,
swa man durchhouwen muz die pfat
mit swerten unde(...) lobes pris mit craft uz creften twingen!
swelch man von dröuwen stirbet, den sol nieman clagen.
ein man sol tragen
ernest gein herten dingen
und den ernest(...) twingen
zu gutem mute, als den man kan, so mag im(...) gelingen:
wer haben liute, lant und gut. ouch sol man daz betrachten,
swelch man sich gerne wert und der wil lenger leben:
man sol ie geben
und geben ie zu tratze
(...) gein dem widersatze.
ez komt ein gabe(...) tusentvalt wider zu rechtem schatze
in einer zit, in einer stund. wil man des dienstes achten,
man sol gedenken keines schaden;
wil man die swert in vinden baden,
so muz man laden
uf ernstes pfade
ere unde nuz. bi grimmen staden
swer brechen wil bein unde waden,
dem bringe ernest milte trost, daz künde ich den geslachten.
man sol die liute lieben, so man ernsten wil.
herte ist daz spil,
swa küne gein küne ritet
und(...) menlichen stritet.
swer ouch in dem strit wirt(...) erkant, daz er die pfat(...) witet,
der hat verdienet allen solt, swie rich er worden were.
ein strit für sich eins tages ist tusent milen wert;
ein menlich swert,
daz nieman kan vergelden;
für war(...) muz ich melden:
da schaz, da hort und richer solt. daz ir(...) fürsten selden
darnach bedenket, swenne ir habet verwunden solche swere.
swelch fürste miltiglich tar geben,
der wirt gefurdert ouch gar eben;
so mag er sweben
den vinden neben.
er machet, daz die helde leben
nach sinem dienste, sere streben
gein vinden hertiglichen dar: solch fürste ist sigebere.
die wile ein man noch schimpf und spot in herzen hat,
so wirt gut rat
der vinde, als ich gedenke.
komt aber ein getrenke
des ernstes in den willen im, daz tut in(...) vil lenke
den vinden: so der schimpf verget, ernest zimt(...) bidermannen.
in stolzem ernste sol man vinde riten an,
und swer daz kan,
der mag erwerben ere,
(...) nieman daz verkere.
swelch man den vind genöten wil, der darf wiser lere,
ist im zerrunnen, swer da will den vint triben von dannen:
der mag in mislich vinden dort,
so man beget des ernstes hort,
da slac und mort,
ouch(...) hinnen vort,
- ez ist nicht triegel mir daz wort -,
swer da behelt menlich den ort,
im solt ein keiser sinen gruz helflich zu liebe spannen.
ez ist ein zwifel, swer da mangem dienet hie.
ich sage iu, swie
sie lützel sin gedenken,
swelche ein teil sie krenken,
da sult ir nicht iuch halten bi,(...) iuch in zwifel senken:
iu muz geschehen sam in geschach, die got stiez uz dem trone,
do lucifer sich het gesetzet wider in.
den selben sin
trugen sie in ir mute,
und brach got, der gute,
den zwifel doch mit valscher ger.(...) uz der himel hute
sie musten mit einander varn, wan da was ir kein schonen.
ir edelen, tut den zwifel hin,
verfluchet und verdammet in,
habt steten sin,
daz git gewin.
denke ieslich man:< für war, ich bin
der ganzen triuwe golt, nicht zin,
der angebornen herschaft min>. got wil iuch selber kronen.
swer tummen liuten hohe amte werden lat,
für war, der hat
der amte wirde engenzet.
(...) swenn der winder lenzet,
swa man den schimelwien baz(...) dan den valken krenzet,
da vint der han den edeln stein, den er vil cleine kürnet.
ez sin die recht, ez sin die lant, ez sin die amt,
ir craft verlamt,
swenn ir die toren walten.
(...) daz recht wirt verspalten,
der amte wirde, nuz und spriez(...) müzen sich verschalten,
der lande nuz verteilet wirt: darum man billich zürnet.
mit clugen, wisen liuten daz
wirt unterstanden sunder haz.
in zeme ouch baz,
als ich ez maz,
recht unde amte, die wurden laz,
swa sie die tumme diet besaz.
vil gut so dünket mich ein boc, swenn er ist wol gehürnet.
vil manigem wol geschicht, der daz nicht kan gewegen.
man, wiltu pflegen,
daz lange si gelücke
(...) diner helfe brücke,
so merke, wa dir wol geschehe,(...) ob din heil werde flücke.
denke in dich, ob duz verdienet hast mit dienste diner zungen.
hastuz verdienet,(...) volge solchem dienste baz.
si aber, daz
dir unverdienet worden
ist(...) gelückes orden,
so danke got mit sinnen me, der git(...) allez horden,
und diene im mit solcher schicht uf rechte hoffenunge
und swaz du gutes hast getan,
und kom nicht von derselben ban:
gelücke kan
dir nicht engan.
last du davon, ez wil dich lan,
als ez dich vant ane allen wan.
ez widemet sich in keiner stat, im stet der fuz zu sprunge.
die wile ein man in des gelückes spiegel sehe,
ich rate, er spehe,
wie sich darin gestelle
(...) siner sicht geselle.
swaz in dem spiegel übel stunt, bezzer(...) ob er welle.
swaz vor nicht wol gestanden hat, daz wirt danach vil krenker.
ob im der spiegel wirt enpfremdet, warte er noch:
man git ein roch
zu wechsel um ein venden;
ez kan sehende blenden
und blecket sich alsam ein berg(...) under sinen henden
und swindet als ein gougelblic: ja wart doch nieman(...) lenker.
swie wilt ez si, sin fuge ie ranc,
daz man im diene und sage danc
ane allen wanc,
so wit, so lang,
so hoch, so tief. swer des wirt kranc,
ez nimt im selde und eren banc:
nie blidenkaste so swere wart, ezn würde im überswenker.
die maze ist zwischen gut und arc ein kieserin.
sie kan ouch sin
ein mittel aller dinge
(...) swere und geringe,
die maze strichet uf ir zil,(...) ob ich fürbaz singe:
sie niuzet lieb, sie niuzet leit zu vil(...) noch ouch(...) zu cleine.
die maze ist ein tugent, die(...) gar naturlich ist
ane argen list,
ob ich daz von ir künde:
(...) swer der tugent fünde
der maze louget, der tut unrecht,(...) merket dise bünde,
ie me man tugentlicher werc beget, daz heize ich reine.
swa man die maze niezen wil,
die maze retet an daz zil.
daz niezen hil,
ez treit den swil:
der tugende werc wart nie zu vil,
untugende niezen, nach der quel
so komest du uf der tugende pfat, fürbaz kein niezen meine.
nu secht die triuwe und ware minne, wisheit,(...) zucht
mit sigenucht,
andacht, geloube und ere:
(...) keine maze ich lere
zu disen tugenden, wizzet zwar; swer die(...) mizzet sere,
daz zil trit uf ein widerteil, die lazet ungemazet.
doch sint dri tugende, die mit(...) maze sint bewart,
den ist sie zart:
scham, kündikeit, erbarmen.
(...) swa die mit den armen
die maze ummehelset hat, da wolte ich(...) erwarmen.
zu vil geschamt, zu küne ist swach, zu kündig ungesazet;
swer ane maze erbarmig ist,
daz treit vil wenig samen crist.
mensch, ob du bist
bi speher list
an angeborner maze wist,
halt lieb die maze zu aller frist.
swaz tugende der sele gehöret zu, die ungemezzen lazet.
an az, an tranc, an slaf, an wachen, an sitzen, an sten,
an ligen, an gen,
an sprechen und an swigen,
solt(...) du(...) maze nigen.
ob sie dich hat daran bewart, nicht laz du sie(...) sigen
von dir in aller diner schicht der angebornen sachen.
sie machet daz zu tugent, daz nicht was warer tugent,
starc ist ir mugent,
sie mizzet lieb mit leide
lachen,(...) weinen beide,
gein trurec fro, gein sorgen lust,(...) schimpf ane unterscheide,
die ane maze weren nicht. der maze craft bewache.
davon ist maze tugent genant;
swenn sie versnidet in ir rant,
al mit der hant
er wirt entrant:
zu cleine ist ir nicht bekant,
zu vil sie wirfet an die want.
sie sitzet zwischen gut und arc unter eim spehen dache.
triuwe ist der waren minne swester, wizzet daz.
ich sage iu baz:
ein muter des gelouben.
wie sol ich den touben
des vollen unterscheide geben?(...) swer mit nazzen schouben
ein snellez fiur entzünden wil, der darf wol speher hitze.
die triuwe ist zwischen got und uns ein sünerin.
triuwe ist ein schrin
der grozen hoffenunge.
(...) triuwe ist ein barmunge,
ein werc der cristenlichen e,(...) herze und ir zunge.
triuwe ist der heilikeit urspring und aller guten witze.
des cristen walstab triuwe ist.
triuwe opfert got für uns den crist,
der alle frist
mit siner list
getirmet hat. du, mensche, bist
vor im ein asche und ein mist.
wilt du zu himel riche sin, laz dich die triuwe besitzen.
triuwe unde recht ein ieslich mensche solte haben
genzlich gegraben
in herze und in sinne,
triuwe ist ein beginne,
da cristen, heiden, juden wesen(...) ist beslozzen inne.
ein ieslich ding muz triuwe haben und recht nach siner achte.
recht ist in allen dingen vollekomenheit,
(...) triuwe ist bereit
(...) dem recht an allen dingen,
(...) ob er daz wil verbringen.
ein ieslich ding muz triuwe han,(...) sol im wol gelingen.
ich clage, daz hoher mut die zwei vil cleine wil betrachten.
bedechten sie recht, triuwe(...) mit scham
und heten liep der zweier stam,
so blibe ir nam
in selden zam.
nu sint sie disen beiden gram;
des welle sie got alle sam
daz abgründe in sich slinden lan.(...) daz hiez er den geslachten.
untriuwe veiget: daz erschein, do julian
tet valschen wan
dem recht und ouch dem eide.
daz quam im(...) zu leide,
swie untriuwe und spehe gewalt(...) mit im waren beide:
do er die hant stiez in den munt dem bilde uf argen willen,
daz bilde enliez die hant nicht uz dem munde wider;
gemelt wart sider
an im valsch und die schande;
(...) wandel maniger hande
der abgot rach: der triuwe bruch(...) man so swach erkande,
wa sint sie nu, die solchen truz und solchez wunder billen,
sit daz so maniger uf sie swert,
davon sich triuwe und craft verschert?
recht daz volfert,
untriuwe sie zert.
würde in daruf daz meil erwert,
so spehe witze sie ernert.
valsch nu uz valsche gougelt man, der valant mûze sie stillen.
triuwe ist ein schilt, den ieslich mensche tragen sol
eben unde wol
unz an sins endes wallen.
nieman laze in vallen
wan er kan leiten in den tron,(...) da die engel schallen,
swer in verlat, der hat verlan der engel samenunge.
die herren solten billich triuwe haben liep,
sit daz der diep,
untriuwe, ist so freislich
(...) tiufelheftig, eislich.
ir zunge und der helle hamer,(...) die sint gar unmeizlich
als ein gesmide, daz man slecht, und wirt so ser betwungen:
untriuwe was der erste val,
von ir quam übermut ane zal,
sie warf zu tal
der engel schal,
der was so ringe als ein bal:
des ist ir noch die helle zu smal.
uf erden nie nicht veigers wart wan untriuwe und ir zunge.
ei, swa daz recht gewaltes meister solte wesen,
da were genesen
die triuwe und menlich ere.
ich spür in der lere:
gewalt tu wol, gewalt tu we, swelchen weg(...) er kere,
got gab gewalt, gewalt ist gut den liuten und den geisten.
gewalt, der mag sich selber swachen, touben ouch.
er ist ein gouch,
(...) swer icht da wider sprichet.
(...) swa gewalt recht brichet,
da hat gewalt geswachet sich,(...) daz got selber richet,
und swa gewalt daz recht beget, da komt ez zu dem meisten.
gewalt ist in im selber gut:
gut oder swach ist, daz(...) er tut.
swa herren mut
ist so behut,
daz sin gewalt me tugent lut,
der edelt sich und ouch sin blut.
ir herren, tut gut mit gewalt, welt ir dem schepfer leisten.
got gab ouch allen den gewalt,(...) der da ie wart,
gar unverspart
ane alle missewende
(...) wol an manigen enden.
der vint sprach:< her, gib mir gewalt, daz ich(...) job behende
versagen müge, so tun ich ez.> got sprach ouch zu pilaten:
< du hetest kein gewalt, were er dir nicht gegeben,
al um daz leben.>
(...) swer ez nicht gar bedenket,
(...) in sin herze senket,
swer ie tut mit gewalt unrecht und(...) daz recht hie krenket:
swes ir gein got bestanden sit, welt ir iuch wol beraten?
gehorsam leistet man iu, swie
ir traget gewalt mit rechte hie.
so merket ie
got vater sie,
der unrecht mit gewalt begie:
der ware got(...) inz nie verlie.
da got uns immer vor bewar, des ie die wisen baten.
(...)
(...)
(...) bindet gar zwar ez hilfet im cleine.
were ez mit stale wol bedacht, ez müste doch jungest vallen.
swer oben wol gebuwet hat
und unden uf losem grunde stat
und sinen rat
an einen lat,
der sus mit dürkel umme gat,
daz ist nicht wises mannes tat:
sich, swer daz tut, der muz mit mir den schaden ouch bekallen. ir hohen vrouwen, reinen wib, iu si gesaget:
vrou minne claget
über iuch mit holdem mute:
in der vröuden hute
sit ir vil ofte al unbewart, gut stet wol bi gute.
sie claget ouch, daz ir nicht erkennet wenn und wa der wünne.
sie claget an iu versumen und vergahen ouch.
der selden rouch
sich von der lere erquicket.
mir hat minne entstricket,
daz vrouwen zucht ir erbe si, scham ir lieblich blicket,
trost, heil, hort, aller tugende ursprinc lit bi dir, wibes künne.
sus minne ir vriunde malet ja
durch roten gruz unmechtic bla,
uf blinder sla
ein sendez gra.
wat git sie dem dort, hie und da.
zwei lieb den tusent volgen na.
kür minne an sich manlichen mut, ich wene, ir icht entrünne.
zwar wib, sit du der hosten wünne ein garte bist,
dar in mit list
die minne uz blicken touwet,
(...) schouwet
der blumen lust - ich höre, sie sin maget und doch gevrouwet -,
durch vollen wunsch iu ist geworcht ein kranz in wibes güte.
da des gedanken snelle wirt gevangen mit,
wer kan den schrit
uz herze in herzen arke?
ja, du minne starke, -
du blümest wol der vrouwen site uz dem richen sarke,
da pris, da lob nie wart volzalt in wernder eren vlüte.
ich muz ein lieblich strafen zern
dir, minne, und doch kein wandel nern:
du soldest wern,
da wib verhern
ir vriunt und leit durch lieb beschern,
ir vinden doch nicht arges swern.
ja, minne, sprich:< da lit ein we, daz git ein rich gemüte.>
maget, wib und vrouwe, da lit aller selden goum.
maget ist ein boum:
der ersten kiusche blumen
von ir magetume,
heilrich ursprinc, des wunsches wesen - aller sinne gumen,
die kunden nicht die süzen art volloben der kiuschen megede.
swenn aber der süzen blumen lust durch menlich list
gevallen ist,
wib nennet man sie denne.
ob ich rechte erkenne,
den namen wunne irdisch paradis ich von schulden nenne,
lob si dir, wib, durch vreuden namen und durch din biltbehegede!
ouch ob sie menlich recht begat
und vrucht gebirt, alrest den rat,
daz hoste phat
errungen hat:
vrouwe ist ein name, ir billich lat:
der(...) nuz uf al ir wirde stat,
vrouwe ist ein name, der menschen sin treit zu der lust gejegede.
adam, ez wart von gote ein ebenbilde fin
der forme din.
dir was nicht wol aleine,
uz dins rippes beine
zilte er ein sie nach dir gestalt, diz gab dir der reine.
du, man,< mennin> ez nach dir hiez, nicht anders ich ez nenne.
adam, sit gebe du allen dingen sunder namen,
wilde unde zamen,
wie nantestu din rippe?
saget mir daz din lippe?
sprich:< ja, ich nante sie weichelmut>. der was do din sippe.
< sit nante ich ez gebererin>. der man sin schate erkenne.
mennor der erste was genant,
dem diutisch rede got tete bekannt.
er sprach zuhant:
< vrowe, din bant
manlichez, wirde ein vollez lant,
din we uns hie heil, selde vant.>
wa durch, von wem wib wart genant, daz weiz ich wol, wa, wenne.
vrankriche, ich nenne dich durch wippeon den künic.
des mut was rünic.
er hiez der kindel varen,
die da meidel waren,
unz sie verlurn der blumen lust mit der meide jaren;
so was im lieb ir stolzer lib, unz daz sie wurden swanger.
san musen sie daz lant im rumen immer me.
die sunder e
tet manigen vreuden dünn.
merket, welch ein wünne:
der blumen lust, der vrüchte bar, secht, daz mittenkünne,
daz was sin trost, sin heil, sin hort, al siner vreuden anger.
daz mittelsie dem künige zam,
sus wib von wippeone quam,
kurtois der nam,
bar billicher scham.
o vrouwe, sich, ist diz wort din stam?
durch nuz uf selden wage ie swam
din pris, din lob, din bernder grunt gein allem wandel zanger.
ane arebeit vil selten lob, lon, wirde komt.
swer hie zu vromt
ein losen(...)
(...) waz ich scheide:
weder ist ir lob billicher dem, der lieb, leit mit vreide
wol treit, oder dem, der durch daz lon nicht komt in not gevere?
wib, vrouwe menlich wunne beide wirken grob.
durch wirdic lob
doch grifen vrouwen vrone
vürbaz nach dem lone
durch geistes gunst, durch menschen nicht, durch naturen krone
mit bernder we, mit lustes twanc, ouch mit der bürden swere.
wib bringen vreidenrichen glast,
dar an ouch vreuden nie gebrast,
wib, sunder last, ein blünder ast,
daz spürt und me der vrouwen gast:
ir boum treit schaten, obez, nutzez mast.
wib sunder ach ein süzer nam, doch vrouwe ie bezzer were.
lobe ich die wib, dannoch sint vrouwen ungelobet,
da bi verobet
der vrouwen pris die beide
mit des lobes kleide.
sint vrouwen wib, wib vrouwen nicht? ja, durch lieb, durch leide.
vrouwe ist ein name, der al ir art mit einem nennen decket.
unwib sint under vrouwen ouch, daz prüfe ein man.
swer merken kan,
der volge miner witze
nach des rechtes spitze.
e daz ein wib mit bernder we vrouwen stul besitze,
wie solde ir nam geheizen sin, ob sich ir wandel wecket?
man sinne ez uz, man sinne ez in,
kein vrouwe enmac sie nicht gesin.
ir nemeliche pin
muz in den schrin,
da sich der vrouwen wanc unfin
ouch birget nach den kunden min:
in beiden wirt ein wandelnam< unwib> dar uf gestecket.
der wibe name grozer ist dan vrouwen lob.
kleine oder grob,
kurz oder lanc genennet,
swie manz joch bespennet,
sint vrouwen wib, wib vrouwen lib. kieset unde erkennet:
wie möchten vrouwen wib gesin, die wib enweren vrouwen?
unvröuwen unde unwib ist vil. waz wil ich des
gemeldet? wes
möchte ich die baz der sprüche,
daz ich rüge ir brüche?
ir wandelname, ir wanc, ir we, ob daz vor mir krüche,
doch sünge ich guter wibe lob, der pris nie wart verhouwen.
man glose ez hin, man glose ez her,
mit reinen wiben ich gewer
wol vrouwen, der
mut hat die ger,
daz ere in ir becher mer.
ungerne ich solcher hulde enber.
wib ist ir erste name, da von sint vrouwen uf gebrouwen.
ich spriche:< wib>, der name ist ob den vrouwen ho.
nu merket: do
die hochgezit was uf erden,
do got liez gewerden
von wazzer win, die muter sin gütlich mit geberden
sprach:< sun, hie enist kein win nicht me.> sien redete nicht um vuter.
in schenkevazzen wazzer san zu wine wart,
sin gotlich art,
die erscheinte sich da schone.
lob wart im zu lone.
do vreuwete sich der zeichen kraft al der megede krone.
< wib, desne han ich nicht von dir,> sus sprach er, got vil guter.
er hat ir wibes namen gegeben,
do er nicht langer solte leben,
in todes streben
er sunder reben
gab sine muter sime neben.
sin herze muste in milde sweben,
do er sprach:< wib, diz ist din sun, junger, diz ist din muter.>
künde ich in disem kriege nu geschaffen daz,
daz mir die baz
wib unde vrouwen günden!
nu hört, lat mich iu künden:
swer sie mit ichte scheidet, der wirret sich in sünden.
ir namen, ir forme, ir lib, ir lit hat got in ein geeinet.
swie nu der namen zwene sin, ein einic lib
ist vrouwe und wib.
wil man ez rechte erkennen,
so mac man wol nennen
die vrouwen wib, wib vrouwen ouch. zware einer hennen
vuz gebe ich nicht um iuwern kriec, sit daz wib vrouwe meinet
und vrouwe wib. nu lazet abe!
verleitet iuch des krieges gabe,
der helleknabe
vreut sich der habe.
vürt ir den kriec mit iu zu grabe,
so lent ir zu eime kranken stabe.
bricht er, ir snabet über ein zil, daz iu niur val erscheinet.
gesanges friunt, war umme strafest du die wip?
din selbes lip,
der quam von wibes libe.
du bist von einem wibe
geborn als ich. nu widersprich! la sehen, wer mich tribe
von dem gelouben, den ich weiz, daz dich ein wip gebere.
ob ich sie nande vrouwe(...) und wip, die dich gebar,
seite ich unwar
ald hete ich war gesprochen?
ist dir icht gebrochen
an vrouwen art, die schult ist din alle dise wochen:
ob ich ir spreche< vrouwe und wip>, die kindes muter were,
ich hete an beiden war gesaget.
swie wilen hiez ein wip ein maget,
ez ist verklaget
und wirt verdaget.
des krieges bin ich unverzaget:
ich vichte, daz mir min gugel waget.
schimpf unde spot, schilt unde sper han ich zu kampfes gere.
die tummen jehen, got spreche siner muter:< wib>.
valsch ist ir trib,
er sprach:< du vröulich künne>.
swie gar menschen wünne
von wiben kome, doch were ez valsch, der in dort hin spünne,
da'z engels kunst noch menschen sin nicht kunnen wol bescheinen.
daz wort mac, weiz got, vrouwe sprechen michel baz,
nu merket, daz
< vrouwe> der engel horden
vro' nimt baz ir orden;
swie wite zitet naturen we, ir gelt we was worden.
doch mac daz wort wol sprechen meit, sit got wolte ez dar leinen.
sie jehen, got spreche:< mulier>.
daz ist ouch mins gelouben ger.
nu schrenket wer
diz drivach sper
noch; welchez wiltu leinen her
ob aller himel wernder wer?
ez sprach da nicht wan vrouwen slacht, swaz anderswa sie meinen.
got der hat nicht gesprochen, ez ensi allez war,
die rede ist clar.
min witze müste ich rouben,
jehe ich nach den touben,
got spreche siner muter< wib>. vromt daz dem gelouben?
des weiz ich nicht, wib muz den val der blumen han geneiget.
got sprach zu siner muter jüdisch, latin nicht.
die schrift des gicht.
nante er sie nach der vrüchte
- daz zam wol der züchte -,
so sprach er< vrouwe> und nicht< wib>: vro we bernder trüchte,
vro von der lust, we durch die burt; daz we nature sweiget.
er hat sich selber tot geslagen,
swer sinen vint sich hilfet jagen.
diz liute sagen
mac wol behagen
den juden; well wir in so tagen
und uns die nacht zu huse tragen?
die glose ist valsch, got sprach nicht< wib>, sin wort sich< vrouwe> erzeiget.
ein maget heizet wol ein vrouwe rechter schult,
durch kiusche dult
swenn sie ir art verdemphet,
daz ir blume an kemphet.
der strit ir zilt so suze ein we uf ein vro gestemphet,
swenn sie uns tragen ein lebendez vor in spilnder ougen weide.
ein wib, die mac sich vrouwen wol ane lebende vrucht
mit voller zucht
der durnechtigen stete
gar bar slimmer wete.
der kriec ergrüet suzen namen mit der tugende rete.
von art ein wib, von tugent ein vrouwe und ouch von art die beide.
der vrüchte tugent, der blumen art
han vrouwen namen so ho geschart.
niur art, wib zart,
dich hat entspart.
von künec wippeone wart
dim mittelsie des namen vart.
vrouwe, an dir artet blunde blut und tugent in berndem kleide.
man sicht in miner vünde krame, swer da wil,
des ringen vil.
man vünde ouch lichte daz tiure,
hiure und ungehiure
dem spehen scharf, dem slechten weich nach der witze stiure.
ez zimt daz hie, daz dort nicht zimt, daz dort, daz hie nicht zeme.
swa spehe merke sinnes valken vliegen lat,
san nime ich rat
zu mir, swenn ichz ervreische:
mit der vünde vleische
locke ich im so, daz er zuhant spürt, daz ich in eische.
wart er mit kunst gelocket ie, licht wirt im ruf geneme.
des weichen sinnes valken vluc,
die spehe ist im niur ein druc.
der slechte ruc,
der weiche zuc
im leisten müzen vollen kluc.
unt tete die spehe im einen tuc,
sus müse sin ger weide irren sich, daz er ir nicht bequeme.
swaz ie gesang reimar und der von eschenbach,
swaz ie gesprach
der von der vogelweide,
mit(...) vergoltem kleide
ich, vrouwenlob, vergulde ir sang, als ich iuch bescheide.
sie han gesungen von dem feim, den grunt han sie verlazen.
uz kezzels grunde gat min kunst, so gicht min munt.
ich tun iu kunt
mit worten und mit donen
(...) ane sunderhönen:
noch solte man mins sanges schrin gar rilichen krönen,
sie han gevarn den smalen stig bi künstenrichen strazen.
swer ie gesang und singet noch
- bi grünem holze ein fulez bloch -,
so bin ichz doch
ir meister noch.
der sinne trage ich ouch ein joch,
dar zu bin ich der künste ein koch.
min wort, min döne traten nie uz rechter sinne sazen.
gum, giemolf, narre, tore, geswig der toten kunst!
min munt, min gunst,
die widersagen dir beide,
gichst,(...) mit vergultem kleide
vergultest du der meister sang, die uf der künste heide
gebrochen han und brechen noch vil rosen speder fünde?
der kempfe wil ich aller sin: din kunst muz snaben,
ich wil durchgraben
dir dines sinnes kezzel.
din kunst ist mir ein nezzel
gein violricher meisterschaft. sitze ab der künste sezzel,
dar uf sie sazen! des wil ich wol sin ir aller urkünde,
ob du des nicht gelouben wilt:
wol her, ich für ir aller schilt.
min sang dir gilt
gar unverzilt.
dins giudens mich gar sere bevilt,
min kunst dir durch den kezzel spilt.
lan tote und lebende dich vri, sliuz uf min eins gebünde.
der wage simz, der künste bimz, nimz unde gimz!
tolmetsche, vernimz!
wilt du uns tiutsch vertolken?
schenke uns nicht surez molken!
die sprüche din nim ich vür wint, sie varn durch ein wolken.
din lichte kunst nu schouwen lat, waz ie die meister sungen.
her walther unde zwen reimar, ein wolferam,
der künste stam
mit sange noch uz in loubet.
ja, sam mir min houbet,
ir wurzelkraft hat lob bejaget. swer sie des beroubet,
der gebe mir zil, ich antwürte ims. hie wirt die rede betwungen,
daz er ein teil sin brangen lat,
der also vil gewolkert hat.
sin sang, der stat
rechte als die wat,
die niender kein gelenke hat,
da vedemen(...) grinen durch die nat.
la, tummer man, din rümen varn, louf spilen mit den jungen.
vil manger singer gicht, er künne hohe kunst,
des kunst vernunst
vil kleine hat getichtet.
er muz wol berichtet
sin alle zit und alle stunt, des munt rechte slichtet
döne unde wort, die krummes bar die werden meister lasen,
die vor uns han gestrichen uf der künste pfaden.
est überladen
mit tummer liute raten,
der fru unde spate
sin törschez singen üben will den, die doch baz naten
mit richen worten wol gemezzen von ir sinnes maze.
da von lat iuwer singen varn,
ir gugelgiegen, sinnes arn!
gat iuch enbarn
der künste scharn
und sitzet an die sunnen warn
und trinket da des pfules harn
uz köpfen bôse in ir mein rechte, daz sie sin swassen.
heinrich, e diner zit ist vrouwen lob gewest.
vil schone ez jest,
walther, in dime sange.
ir lobs guldin spange
was reimar alle sine jar. zware ir sanges stange
wirt gegen dir zu kampfe getragen, e sie din guft verkrenket.
dins mundes klechel stürmet sere uf iren schaden.
got mûze in gnaden,
sie mügenz nicht geanden.
ir sanc in den landen
ist werder wan din immer wirt. bac bringet dich zu schanden,
din torensin mit affenheit niur narren win dir schenket.
sie han mit sange vrouwen baz
gelobet, daz red ich ane haz.
din lob was laz,
do ich ez maz
gein irem lobe, gekronet baz
ir lob dan din stunt, wizze daz!
sie han mit sange in eren hove dem vrouwen lobe gebenket.
sich biuxt in einer vremder rede ein talken korn.
boc ane horn
und rint mit esels vüzen,
lerne mich so grüzen
den stummen, daz ers sage danc, und mit gallen süzen
ein honic, daz du bitter weist! daz triuwe ich wol verschulden.
du wetterletzest, daz der dunre muz verzagen:
er wirt erslagen,
komt er dir so nahen,
daz du in ergahen
mit ichte macht, so mac er sich helfe nicht vervahen.
tu gnade an im, sit daz er muz din swerez twingen dulden.
du gichst< geperlt in spiegelspriez
viur, wazzer, luft unde erden griez>,
han sies geniez,
die got verstiez,
daz er dich mensch ie werden liez,
daz wirt dir leit, der helle spiez
richt ez dort an der sele din, ob du nicht komest zu hulden.
ein kunderfeit wart mir durch schouwen vür getragen.
torste ich ez klagen,
mich trouc sin übergulde.
unverdienter schulde
barc sich in vriundes bilde haz. ez sol der von vulde
wol rechen, sit ich nicht entar vor vorchten sin geanden.
wer weiz des gougeleres lon, e dan erz sicht?
man spricht, daz nicht
abent aller tage entstünde,
swer der rede kunde
gewunne, secht, die glose er wol ane vrage vunde:
die merker jen, man müge sie wol begrifen mit den handen,
sit daz sie unvermuret stet
und ieslich sin sie wol bevet.
der text mir jet,
swer ir list spet,
daz er den sin nicht überset.
hie drische ich, daz du hast gemet.
sus wirt vergolten dir der zins, den ich dir sol, mit schanden.
< nu hulde mir, ich wil dich hie zu knechte entfan!>
< daz wirt getan
mit disem underscheide:
mine hende beide
wil ich iu valten uf den trost, daz die ougen weide
des sanges mir werde offenbar.>< daz sol dir wol geschehen.
du zimst mir zu eim knechte wol, sit daz du wilt
des sanges schilt
unde anders keinen vüren.>
< ich wil in so rüren,
swa es not ist, daz manz schouwen sol, an al sinen snüren>.
< swa du den sanc zu kurz, zu lanc erverst, den soltu smehen!
daz wirt dir lieb, des warte an mich.
sich an der rime pinselstrich,
daz liebet dich.
mit sinne brich
in wehe sprüche, daz rate ich.
zu sanges sinne ebene sich.>
< ich tun. besigelt mir diz liet. ez suln die besten sehen>. vi.
david, lob dime stamme,
von dir entsproz planeten stimel,
im span der himel
ein ummekleit, von siner formen fimel
gut was die wat.
des hochsten sedels hame
barc sich in siner laste gurt,
durch die geburt
gotheit tet gein der menscheit ein buhurt:
wol uns der tat.
got mit des geistes tjüste
den sun warf under ir brüste,
ouwe, und sin gerüste
starb von der lüste lüste.
o, suze trucht,
du vlür den sige und behielde doch den pris:
hilf(...), zarte vrucht.
dri forme in einem wachse
gedruct, daz wunder, daz ist bloz.
wie sich vergoz
planeten kraft, do sich zusamene sloz
der gotes touc;
wa sich naturen aehse
verbarc, do got sin kint gebar;
elementen schar,
wie trucken, viuchte, warm, kalt quamen dar,
got sie dar bouc:
der kunst mich da verdriuzet,
sel wirt, wile sie got giuzet,
sel, die zen dingen spriuzet,
nature al da zervliuzet:
got geist was ie.
sus sluc ein kint in siner muter sin vater
zu tode hie.
swa sich die tugent erbiutet,
da komt sie mit vermezzenheit,
der selden kleit
treit sie mit ir vil gar an underscheit,
diz wizze, diet.
unprislich tat sie riutet
uz triuwen herzen mit ir rat;
ir hohe phat
mit melde an richer und an armer wat
sich nie verschriet.
der tugent ist als dem viure,
dem ofte were tiure
sin melden ungehiure,
niur daz der rouch sin stiure
tut offenbar.
sus tut die tugent mit meldericher tat
ir melden klar.
swelch man in sinem munde
kein bitter nie nicht hat geliden,
wie wil er smiden
der süze kraft? der kan nicht wol bevriden
ir werden hort.
dabi swes lib kein stunde
quam uz, der quam ouch nie hin heim.
sin erenseim,
ob sich der mischet zu des wandels feim,
ja trage die wort
- man sicht ein korn von talken
in mines ougen valken -
und la sich einen balken
in dinen ougen walken,
wiltuz nicht sehen?
iu drin verkoufet sin horn anderhalb boc,
des muz ich jehen.
swelch man ein gut beginne
der eren unde des prises habe,
der la nicht abe,
er vüre ez also, daz sin ende icht snabe
gein werdicheit.
mir were ouch nach gewinne
vil lieber ein swacher anevanc:
des endes ganc
gein werdicheit gebe siner erste schranc
uf lob gekleit.
ein prislich anegenge
mit swacher afterlenge
den selden ist zu strenge.
swach an, gut nachgehenge
in gote sich zert.
ein prislich name mit werdicheit bestet,
so schaz ververt.
ich prüfe uf miner straze
dri vinde, die mir nacht unde tac
tun widerslac.
swie sie mich brechten in der helle sac,
daz were ir hort.
daz erste ist, werlt, din saze;
daz ander ist der tiuvel starc,
sin list ist arc;
daz dritte ist mines selbes vleisches sarc:
die tun mir mort.
min vleisch mich machet bröde,
die werlt in tugenden snöde,
der tiuvel gein gote(...) blöde,
gein sünden zageheit öde.
wa nu, her sin?
bit got, daz er iu sine helfe gebe:
(...) sie zien iuch hin.
swa man dem schalke ein spanne
gewaltes lat, da wil er dri.
man mac dabi
den gouch so lange phewen, daz er vri
wil guckens sin.
swer mit sin selbes kanne
sins lobes brunnen schepfet uz,
der schanden struz
im selbe schenket argen tranc vür gruz.
glich stet ir schin.
die schande ie ummespennet
den, der sie nicht erkennet,
vrou ere den verbennet,
swer sime lobe entrinnet,
vul, trege und laz,
die dri, die han der schanden beckelin
gemachet naz.
ich prüve, daz die milte
ein kranz ist rechter tugende gar.
swer nimt ir war,
sie machet manigen sinnes richer var,
der sus were laz.
dem argen ist sie wilde,
sie welzet vor im als ein twalm:
swenn er ir galm
hört, so verlischet siner vreuden salm.
sus klage ich daz:
der gerne milte were,
der ist ir soldes lere;
swer sin hat über die gere,
dem ist der mut zu swere.
ich vluche der hant,
die dan der kramph ziut, swenn sie lösen sol
der tugent ir phant.
ez went ein narre unwise,
spricht im ein wib gutliche zu,
der minnen dru,
der si zuhant uf siner wise gru.
der ist ein diet.
zuchtlicher worte spise,
die sol ein wib zu rechte zern.
wib, wiltu nern
die minne, du must dich der sprenze erwern,
vrou minne riet.
wib, vliuch den glanzen sprenzel,
der treit der höne krenzel
in sines herzen swenzel.
bringt er dich zu dem tenzel
mit siner list,
swenn er getanzet hat, du bist versmat
von siner genist.
solte ich eins wunsches bitten,
ich wunschte, swa zwei lieblich gern
der minnen stern,
ir beider herze einander offen wern,
uf al ir tat
sie trügen liebe sitten:
die liebe ist(...) ein kummernagel.
daz ist ein hagel,
swa lieb uf habeche vürt der swalwen zagel,
valsch ist ir phat.
vil maniger zucker rifet,
der doch mit senefe slifet,
der vogeler suze phifet,
e er den vogel begrifet,
wib, sich dich vür!
er zeiget dir daz schaf unde helt den wolf
hinder der tür.
swer minnen schilt wil vüren,
da von sin art den twalm entfa,
der jage na
und prüfe, daz sin eigen schilt si da
und keiner me.
kein stich darf er mich rüren:
er warte, daz sins schildes boum
kein wandels soum
icht habe gedacht, davon ein valscher troum
vil lichte entste,
so daz sins herzen bilde
spilt wider gein ir schilde,
der schilt si ouch nicht wilde,
so wirt die liebe milde,
er vlie den spranz,
so liebet sich die liebe ir beider kraft
und blibet ganz.
ez jehen die sehenes blinden,
die hochsten meister sin gewesen
an kunst, an lesen,
nieman müge in ir sinnes wirze jesen:
die sint betrogen.
prüft regen mit den winden:
die han hiute also groze kraft
von gotes haft
als über zwei tusent jare. meisterschaft
si dar gebogen.
der hohen wisheit spriezen
kan nimmer me voldiezen:
ie me man schepfet ir vliezen,
ie me mac mans geniezen.
swem nature gibet,
der schepfet hiure als vil als einer vert.
gotes wille daz wibet. vii.
got, sit din ewic immer
in spiegels spriezen hat geperlt
menschlicher formen zunder,
e daz geviert in habe die werlt
do schein liecht durch din sigenunft
mit voller macht uz ganzer süzicheit
der megedliche zimmer,
in zuckersüzen smackes bradem
mit geisticheit gewidemet,
durchtrechtic wart der gotlich gadem
driglestic vunkenricher kunft.
entzündet wart ir brust, die got besneit.
sin veterlich gehilwe
mit süzicheit die brucht betwanc
an der naturen gilwe.
er grub sin oblatisen:
sich selben lam, des vane ist rot;
sus wart ein brustlich osterbrot.
mit inricheit hilf, meit, daz brot uns spisen.
der heilige gotes tempel,
da in sin geist gewidemet was,
der was alsus gezieret:
da hete die ware minne ein blas
entzündet, daz gab solchen schin,
die sunne klar muz dabi dinster wesen.
da mitten stunt ein stempel
an einem sarke schone erhaben, -
der sarc was rot ein marmel,
der stempel guldin, wol gegraben, -
vor mitten uf des sarkes schrin
ein corporal, als ich ez han gelesen,
gefüget in dri valden.
da inne lac daz lebende brot,
manna ganz, ungespalden.
waz in dem stempel stünde?
ein tau mit lammes blute rot,
dem holze gelich, daran den tot
gotes sun erwarb. er starb vri aller sünde.
wer kante gotes krefte,
do er was in des vater geist?
niur ewicheit aleine
kante in und siner kraft volleist.
al da kein mensche vürbaz mac,
wer kan, wer tar, wer sol? wiste man ez wol,
wa wont natur in hefte,
sit sie aller dinge walten hat!
mit gote, durch got, in gote
sie tirmet, swaz er tirmen lat,
uz sime bote quam sie nie tac.
sie was niur ein, des muste sie liden dol.
wan got sie bestunt selbvierde,
er ein und ouch sin ewicheit
und sin majestas, wirde.
dar zu so half die reine,
maria, vleisches bleiche vri:
sie spielt uz ein personen dri.
vier mochten me dan nature alterseine.
got - vater, sun mit geiste -
lob, erenpris! gebenedit
bistu, genade ich suche.
der la mich, herre, sin gezwit
von diner gotelichen art
(...) durch den gedanc, der din geschefte zilt.
sus trite ich an daz meiste:
von eime, uz eim der dritte entsproz
und was nicht deste junger.
ein wesen durch die drien vloz,
ein ewicheit was unde wart,
dri forme in einer substantie gotheit hilt.
diz wunder daz hat krefte:
got vur zur helle, der lib was tot
und lac in grabes hefte,
und wurden doch nie gescheiden.
gevlochten uz, gestricket in,
ane ende und ane beginnes schin:
sus gilte ich tjost gein juden und gein heiden.
wer saget mir daz geferte,
wie got nature naturlich ding?
die liebe mit dem luste,
die zwei sint aller dinge urspring,
die zwei die dienen naturen hie
an dem, daz gat, kriucht, swimmet oder fliugt.
nature ist also herte,
daz got mit ir sin wesen treit:
swaz himele tougen sliezen,
daz allez nature an ir sneit.
der helle tougen nature ie
in solcher wis ouch nach ir willen biugt.
nature ist als ein frouwe,
und swaz ie wart und immer ist
und swaz zukunft beschouwe,
des waldet sie gemeine.
swaz unden ist und ouch darobe
und mitten durch naturen cloben,
sie trübet nicht, niur menschen lust unreine.
einz brachte ein(...) zwei durch eine
und mit der drie dri in ein
und einez um die alle:
alda so lit ja unde nein.
daz was ouch aller wunder ursprinc.
der sechter eine wart alda zerzart.
got brachte uns minne reine;
nature, wisheit sint durch den,
den nicht kunde ummevahen(...):
die drie in einem got wir spen.
nein unde ja, die(...) ummevienc
maria klar: valsch war geloube wart.
nature wart zerbrochen,
do geist in geistes geschikeit
zoch an sich menschen knochen
in einer meide libe.
daz was wol aller wunder hort
- got viel, got bleib -: got, mensche, wort.
got, wunderer, gib uns zu himel bliben.
naturen kraft erschinet
wol an dem vogel vellica:
kein ser noch keine swere,
kein pin noch kein leit komet da,
also daz er icht lide not,
wan er die krone ob allen fogeln treit.
der tot in nicht enpinet,
als uns die schrift saget offenbar.
sin lip vor tode ist fremde,
sin vedern werden blutigvar.
also(...) die gotheit nie wart tot,
die menscheit starb an crist, durch uns er leit.
sit gotheit menscheit furte,
die menscheit starb, so daz der tot
die gotheit nie berurte.
daz was ein michel wunder,
daz vater, sun, geist was ein stric,
und(...) nicht wan einer leit jamers pic.
die tougen entsloz die valscheit nie dar under.
driu ding in ein sich sliezen:
daz ein ist tot, das ander leben,
daz dritte enzwischen in beiden.
man sicht ir nicht in craft da sweben,
man höret ir mit alle nicht,
nieman sie grifet, sie sliezen alle ding.
die zit, die kan zerfliezen:
nieman sie sicht noch höret nicht,
nieman kan sie begrifen,
und hat an allen dingen pflicht,
in driu so teilet sich ir schicht:
daz ein ist tot, daz heizet< hingeling>,
daz ander, lebens früte,
so heizet< nu>. daz dritte teil
ist leben vor todes mute,
wan daz ist nach sim beizen.
< da hin> und< nach> besliuzet< nu>:
< hin> loufet vor und< nach> darzu.
got gebe, daz wir zieren nach sinem heizen.
sache einen knoten stricte
mit underscheidener dinge kraft,
dar uf sneit sie vünf ecke
mit ir vil bernder meisterschaft,
unde in den knoten sneit sie dri.
der knote was gelich aller creatiur.
uz vier elementen ricte
got menschlich forme, als ich daz las.
vünf ecke sint vünf sinne,
der ecke gabe ie elich was.
dri ecke sint der sele bi,
snel und gelenke, behende, die sint tiur.
diz gelichet sich allen dingen.
da kere sin selbes sinne zu,
swer wil den borten dringen.
der ist gelich den tieren:
er grünet, vûlet sam ir ein.
wirf wesen gein holz, gein steine(...) bein,
gein grase har, gein geiste geist(...) parriere!
ein wesen in lufte schiffet,
dri wirte im locken nacht und tac.
der eine wirt hat gallen,
der ander einen vedersac,
der dritte süzer spise vil
und gut gemach, er ist ein richer wirt.
daz wesen dich, mensche, triffet,
und der des wesens hat gewalt
so jener mit der gallen,
des triegen ist so manigfalt,
ein trit ich für mich kiesen wil.
so nenne ich in: den valant. heil verbirt,
der mit dem sac uns winket.
so vederlestig wirt der lip
und in die erde sinket.
der dritte wirt so wise,
der kan wol riche spise geben,
crist - vater, sun, dem geiste neben -
hilf uns zu dir, sterke uns mit diner spise.
ein vaz daz lie sich dringen
von adamant, gezirket so:
hol, sinewel als ein apfel
und mitten geliche erhaben ho.
des vazzes kraft an einer stat
nicht swacher was wan an dem andern zil.
mit listen lie sich bringen
ein isen mitten in daz vaz.
ein ebenkreftic rucken,
daz ieslich want dem isen maz,
daz gab dem isen solchen rat,
daz ez weder hin noch her mac(...) noch enwil.
daz vaz daz ist geliche
dem firmament mit ebener kraft,
daz isen dem ertriche,
daz ist mitten dar in besundert.
wie mochtez fester sin behaft?
ez siget aller dinge kraft
uf mittelmaz. lobet in, der ez da wundert.
die werlt in fünf sich teilet:
in der vier elementen wesen
und daz bi vier elementen
ouch menschen sele kan genesen;
in fünf geteilet ist ir craft,
sin,(...) mut, vernunst, beheltnis, wille erkant.
so sie mit tugent heilet,
entsliuzet, waz sie vor begreif,
waz sprichest du zu deme
von der materjen ummesweif?
sin unterscheit ist sigehaft
ieslich ursprinc sin elementen vant.
davon ez also heizet
ein lang materjen uf den grunt
und uf ein ding erbeizet,
und von im wesen zucket
ein lang materjen alters vol
ein elemente heizet wol,
ez komt wider, swaz nature uz im rücket.
luft, wazzer, fiur und erde,
vier elementen man nennen sol.
ir art ist unterscheiden,
doch komen sie zusamen wol.
der luft warm unde fiuchte si,
daz wazzer kalt und fiuchte, ich han gelesen.
warm, trucken also werden:
so ist daz fiur. so gicht man: craft.
kalt, trucken blibet der erden.
und wa sich solche meisterschaft
den elementen wone bi,
luft unde wag, der sloz muz fiuchte wesen;
erde unde wazzer küle,
luft, fiure wirme besliezen kan;
also der trucken vüle
erde unde fiur besliuzet.
der luft und ouch der erden kür
und ouch der craft muz komen für,
ir sloz naturen craft gar schon begiuzet.
der eren wurzel, maze, -
ho ritterschaft, vil werde ranz,
dich kan nicht baz gesprenzen,
niur menlich herze in tugenden ganz.
spar nicht die welde vor der brust,
ein vremder stal uf not si dir ein bli!
uf turnei, krieclich saze,
da la die milte volgen mite!
hilf vrevels kraft erklingen
mit schilten nach buhurtes site.
sus reizestu menlich gelust.
wis gernder diet in triuwen holt da bi.
la dich die minne leiten!
wirt dir die meizoginne ganz,
sie machet dich bereiten
uf hübischeit und zu prise.
ere alle vrouwen, werde jugent,
die swachen durch der biderben tugent.
tustu des nicht, so vluche ich diner wise.
ich saz uf einer grüne
und dachte maniger hande dinc,
wie ich die werlt behielde
und ouch gein gote nicht wurde linc.
do kunde ich nie erdenken daz,
daz mir icht töchte zu solcher hande ger.
ich wart blöde unde küne
von gedanken, der ich vil verschriet,
und nach der werlde tucke
min kintheit mir die witze riet,
daz nieman in der eren saz
komt ane schaz. des wart min leben swer.
ich strafte vrouwen eren
und sprach:< ir sit ein swache meit,
lat ir iuch schaz verkeren.>
sie sufte und sprach:< du tummer,
schaz hat mich leider überwegen,
man mac min wol mit schatze phlegen,
(...) schaz ane tugent ist gein mir ein kummer>.
vrou ere quam gegangen
zu einem gutes richen man.
er vragte, wer sie were.
< ich binz, vrou ere,> sprach sie san,
< und wolde gerne bi dir sin.>
< des bin ich vro,> sus sprach des schatzes zogel.
ein schrin, der was mit spangen
beslagen, da in er sie besloz.
dem gelücke er gab den slüzzel
und sprach:< sich hin, phlic dins genoz.>
gelücke quam eins zu dem schrin
und sloz in uf, do was ez ein gouchesvogel.
do clagete gelücke sere
und sprach:< er ist ein tummer gouch,
swer mir bevilht sin ere:
er solte ir selber walden.
wan were ich stete, son hiez ich nicht
gelücke. von unsteter phlicht
heize ich also, die wort sint nicht gespalden.>
ein art die prüve ich tiure
nach sinnes richer witze spehen,
die normelosen vremdet.
von man zu man doch höre ich jehen,
zu heimeliche wirt vriundes vriunt,
gemeiner schade tut allerminnest we.
kristallin is zu viure
kan krispen wol der sunnen wevel.
versichert phil treit salben
der sere, der vorcht und bringet frevel.
ein leit von leide wirt entzunt,
hantgrift der schiuwet niuwer wunden ve.
verbiderbet knecht sich hönet,
verrittert man sich dörpert. an
swem sich die sünde krönet,
so vulet geistlich wirde.
verkindet kint, verschiuwet phert,
die zwei sint krankes prises wert.
ein zitlich zit sich tempert mit gezierde.
geweizet und gedinkelt
dünkt ieslich brust ir sinnes want:
der toren golt mac immer
der wisen kupfer sin genant.
sünde ane schame ist langez leit.
list list bedarf, ob sie sol sin betrogen.
ez ist nicht wol verwinkelt,
swaz in den sne beschorren wirt;
die melde ez mac begrifen,
swenn sich der sne zu wazzer schirt,
ein tac daz jar vil dicke erschreit.
swa schöne gelac, dar was die ger gebogen.
meilmut komt von begirden.
swer leit durch liebe dulden tar,
wie mac dem liebe entwerden?
swelch hunt die lemmer vliuwet,
von im der eber nicht wirt bestrouft.
wolveile hat wirde vil verkouft.
die zucht ist blint, die sich ir selben riuwet.
wie, waz man strafen möchte,
wa mite uz rechter sache schrin,
wil daz ein strafer merken,
der wechsel vromt im lere, lob fin.
uz zorne ein strafe net hazzes kleit.
spot phiet dich an, ob hönisch ist din tant.
dem guten herzen töchte
durch zucht ein wort me dan ein slac.
ez mac vil lichte des windes,
der vedern wet, ouch nahet im smac.
nach dunke ein guft ie gunst versneit.
lob wart ie vul, da manz daheime vant.
zu gach wil afterriuwe;
vervriundet vint wirt selten gut,
wan an im ist kein triuwe.
hochvart uz armer gülte,
uf wise tat tum ammetman,
vil rede muz dicke lüge uz lan:
swa man die spürt, durch recht man sie wol schülte.
mich fragte ein wiser leie,
welch ding uf lebendiger trucht
daz allerbeste gefalle,
do jach ich wider:< an frouwen zucht
und an den mannen triuwe ganz,
swer maze kan an allen dingen geben>.
< der keinez ich verschreie>,
sprach er,< doch hastu einer tugent
vergezzen: in dem herzen
billich er trage die sinen jugent,
wil ez sin nennen haben glanz
(...)
(...)
(...) hie gein der werlte mugent,
swie tum ich si, der rede mich nicht befilte.
ich hete in einem swerte
von aventiure einen geist,
daz er mir solte kunden,
waz fürsten, herren allermeist
möchte an ir hochsten eren schaden.>
der geist was clug, er sprach:< ich wil dirz sagen.>
sin gunst mich es gewerte:
< den fürsten und den herren tut
den schaden und die schande
ein zegelich unmilter mut.
swelch herre mit dem ist überladen,
den müzen wir durch recht gein helle tragen.
ouch muz ich schenden sere
ein falschen ungetriuwen rat,
wan der git in die lere,
daz sie den mut gewinnen.
ein fürste ist als ein ander man,
wan daz im got gewaldes gan.
er ist enwicht, ob sie nicht ere minnen.>
in driu geteilet waren
von erst die liute, als ich las:
buman, ritter und pfaffen.
ieslich(...) nach siner maze was
gelich an adel und an art
dem andern ie. war stet der pfaffen sin?
sie leren wol gebaren,
kunst, wisheit, aller tugent craft,
fride, scham und darzu forchte
die ritterlichen ritterschaft,
der buman hat sich des bewart,
daz er den zwein nar schüfe mit gewinn.
nu pfaffe, werder pfaffe,
laz ander orden under wegen.
du stolzer ritter, schaffe,
daz ritterschaft dir lache,
nicht nim an dich ein ander leben.
du buman solt nicht hoher streben,
daz lere ich dich, durch fremdes prises sache.
der pfaffe kan sin nennen
nicht baz getiuren, wan der nam
für alle wirde der pfaffen
wol uz der edeln pfafheit quam.
sprich: babes, bischof,(...) kardinal,
ist alles nicht, pfaffe ist daz höchste wort.
er mag sin wirde entrennen:
swenn er den hochgeherten namen,
sin rechtez leben, mit fuge
nicht ebene treit, er muz sich schamen.
waz mag der unreinen pfaffen schal,
waz valsch und übel trüge(...) gein triuwen(...) hort?
die zwelif gotes knechte
den cristentum erstriten han
und gaben, daz zu rechte
die pfafheit sülle halten
den besten und den höchsten teil,
pfaffe immer mûze haben heil
hie unde dort: din wirde ist ungespalten.
vil maniger also sprichet:
< waz irret mich der valschen nit?>
der kan nicht baz gedenken,
waz bosheit an den valschen lit
an rede, an afterworte craft,
die manigem tun vil dicke grozen schaden.
der valsche sich nicht richet,
swa craft gein creften ist gewegen.
niur swaz er valscher tücke
und valscher rede mag gepflegen,
die machet er so sigehaft,
daz manig lant der clage si überladen.
ein valscher mit dir lachet, -
swenn er sich baz vermag wan du,
mit willen er dich swachet.
ouch höret man bi stunden
den valschen me dan einen man,
der wol mit triuwen werben kan.
so hat der wolf den lewen überwunden.
dri dienste muz ich bieten.
durch menschlich ere ist einer zwar,
darnach durch geistes selde,
die zwene biute ich mit willen dar,
der dritte ist durch untriuwen hac,
die twinget in in tiefer sünden bant:
< ich muz mich wandels nieten,
für golt gibe ich im gunterfeit,
in honig biute ich gallen
und ist mir unvernünstlich leit.
ich stürme bloz und tun doch slag,
ich male im wiz, da durch e swerze drant.>
daz clage ich got zu mazen,
daz ich durch der untriuwen flut
muz gen uf kummerstrazen.
durch wandelmeiles tücke
laze ich ir nicht, sie smeichet mir
mit(...) slangen art in aftergir.
mit miner list ir list ich gar bezücke.
unheimlich gerne ich were
dem valsch. hat aber der gewalt,
so muz ich mich im lieben,
swie gar sin mut ist ungestalt.
daz lieben nicht von herzen gat.
merke ieder man,(...) ob war si die geschicht.
valsch bi gewalt ist swere.
wer tar in strafen? nieman zwar.
ouch wil ich daz bewisen,
ein ding ist offenlichen war:
swelch herze ein untriuwe in sich lat,
die wile ez lebet, so komt sie von im nicht.
davon rate ich iu fürsten,
an swem ir die untriuwe erfart,
nach triuwe lat iuch dürsten,
und wizzet daz: untriuwe
die ist recht als ein böser made,
der in ein obez komt ungeladen.
er tut dem obez groz schaden an siner niuwe.
man saget von parzifale,
von titurel und gachmurete,
von ector und achille,
von gawein, der daz beste ie tete,
von walwan und von lanzelot,
von iweins krieg und von wilhalmes tat.
die worchten heldes male,
daz schuf der fürsten milte hant,
ir tugent und ir güte.
ir steter mut was wol erkant,
daz er gein tusent wer erbot
mit mannes mut nach siner sinne rat.
wie ho ir mut do swebete!
(...) were artus noch in solcher tugent,
als do er milte lebete
mit siner tafelrunde,
man vünde noch wol parzifal
und alle herren von dem gral,
swen nach in durste und in der eren gunde.
die künige und die fürsten,
die machen manheit gar verzagen
an rittern und an knechten,
- nu merket, waz ich iu kan sagen, -
so sie den richen nu erheben,
(...) swie daz sin mut nie menlich lust gewan,
und leiden groze türste,
verderben mangen mannes mut,
daz er sich selwet, grimmet
von nötikeit: da mut, wa gut?
ez git den fliehen uf der eben
hase unde luchs, ir lugen stet hindan.
< ir sult die zagel smiegen,
man darf nicht iuwer stritgewer,
wir wellen nimmer kriegen.
wol her, ir mittelere,
ir strafet uns weder hie noch da.>
< ja her, ja herre, ich sach, ja:
die zit ist hie, ez werden ander mere.>
secht, wie ez tunkel blawet!
der werlte liecht ist worden blint,
daz e mit glaste luchte,
als vor noch lebten der eren kint.
die forchten sich vor missetat,
ir mut der stund uf hochgezierten pris.
woltat der jungen grawet,
swa sicherheit sich hat ergeben
der ungeherten schande,
die müzen gar in(...) sünden leben,
swer tugent in dem herzen hat,
des gicht min munt, er ist an sinnen wis.
hie vor swer tugent gerte,
dem hulfen tusent od me an tugent,
und sie sit prises werte
der fürsten gunst;(...) die milte
volfarn enmochte nicht, sich, jugent:
nu eren tusent kume ein tugent,
des muz erligen zucht, ere an dinem schilte.
daz leben ist uf der neige,
die werlt ist uf den herbest komen.
die glanzen blumen bleichen,
ir schöne, ir smac ist in benomen,
der boume loub daz riset nider,
die winde(...) wen, sie varen mit gewalt.
die sunne ist uf der seige.
< wol an, die sniter müzen abe.>
< waz lones welt ir in reichen?>
darnach der man verdienet habe.
swaz von mir quam, daz nim ich wider,
sin lon, sin recht, sin art ist wolgestalt:
sin lib, sin gut mir blibet.
mit we man zu mir wirt geborn,
mit we man von mir tribet.
doch muz ich mich erbarmen.
(...)
die richen edelen solten
tun nach ir art, daz zeme in wol:
tugent ringer ist zu merken
wan untugent, als ich sprechen sol.
sagt man inz unter ougen nicht,
so komt doch wit der herren missetat.
hie vor die edeln wolten,
daz zucht, triuwe und bescheidenheit
des hofes pfleger weren.
nu sint sie niendert so bereit,
so torlich ist al ir geschicht.
ouwe, her hof, wie lesterlich(...) ir stat
al hie zu disen ziten
und loset durch die hele schon:
die künen herren striten
und jagen also vaste,
daz ir den herren mite jecht,
swenn ir unfuge von in secht.
her hof, lat ab, e daz ich naher taste.
tum unde böse erkennet
mit unterscheit einander nicht.
ein tummer kan nicht wizzen,
waz im beheit oder leide geschicht,
und swenn im ist die zit zu lanc,
er sachet ein bruch ane sinen willen.
des valschen wise entrennet
den tugenden gar unwitziglich,
unere er sich flizet,
damit er nert in schanden sich.
wol hin, du fuler helle stanc,
du nezzelfluch! des wirt din laster grellen.
ob(...) eins ein junger tummet,
er komt mit wiser lere wider,
daz al sin arc erstummet.
die bosheit ist so heftig,
swa sie sich zwirent hin geleit,
kein junger man sie dannen jeit.
ein edele frucht, wis ie da wider kreftig.
den edelen suzen jungen
driu ding man stete solte sagen,
einz, daz sie williglichen
der wisen hort solten bi in tragen:
ez fromt in an den witzen vil,
der wisen rede ist niur von wiser tat.
ouch spriche ich unbetwungen,
sie solten gutes siten pflegen.
der in daz stete sagete,
sie liezen bosheit unter wegen.
ez ist ein stat uf alle zil,
swa kinder sint an wisem, guten rat.
daz dritte wil ich iu rügen,
daz solte in die gemeinschaft
bi tun an ungefüge.
ein spruch was bi den alten:
geselleschaft, die bosheit kan,
von der wirt houbetsiech ein man:
nim, edele vrucht, zu dir, die eren walten.
nu schamt iuch, minnerorden,
iur fuz der hat den hindergang,
iur orden hinken alle,
ir tretet in simonien schranc,
ir wirket fremde gotes recht,
ir leret gut und minnet valsche tat.
ir sit verkoufer worden
der kristenheit, ouwe der not!
den wolf nemt ir zu gesellen,
ob er daz schaf iu bringe tot.
ir slichtet ruch und ruhet slecht,
haz unde nit, der treit nu geistlich wat.
iur bruderschaft sich honet:
gelichsenheit, die got verbot,
die ist mit iu gekrönet,
die treit nu geistlich wete
und wülfet uz des herzen dunst.
lerte iuch franciscus solche kunst,
so pflag sant augustin ouch solcher rete.
wa lust, wa wunne spehe,
wa liep und aller freuden hort?
wa vindet man daz fiure,
da sich entzünden muz daz wort,
daz zweier herze, zweier mut
treit in ein wesen von fremdem anbegin?
den wechsel ich versehe.
wa gruntfest aller selikeit,
wa muter aller eren,
wa swester der bescheidenheit,
der maze ein bruder wol behut,
ein vater wise an volbedachtem sin?
wa ritterlichez ellen?
wa nimt die manheit al ir tugent,
daz sie sich muz gesellen
der hochgeherten milde?
wa scham, wa zucht, wa tugende craft?
wip, din vil suze meisterschaft
daz allez kan, des si gelobt din bilde.
wie tötet man die sorgen?
wie wirt verwunnen allez leit?
wie wirt gekrenket swere?
wie senftet man groz arebeit?
wie leschet man des zornes glut?
wie wirt verkart, daz triuwe muz jamer clagen?
wie tröstet trost(...) verborgen?
wie wirt verjaget haz unde nit?
wie salbet man den smerzen?
der senfte bernde herzen git,
nach liebe senden heilen tut,
swer flehet mich, dem wil ich ez allez sagen:
secht, als die sunne erliuchtet
die luft und alle vinsterheit,
baz dürren mut erfiuchtet
ein reinez angesichte,
daz touwet, regent suzen lust
in mannes herze, in mannes brust:
ja, wibes nam, der wunsch ist dir gerichte.
wadurch ist, werlt, din wunne?
wadurch ist menschlich freude gar?
wadurch ist seiten süze?
wadurch ist schellen übervar,
tambur, zitol und orgel clanc?
wadurch die luft in ror gedrücket wirt?
wadurch ist pfaffen künne?
wadurch ist menlich ritterschaft
mit turnei und mit stechen?
wadurch ist pris und meisterschaft?
wadurch ist pfifen und gesanc?
wadurch ist zucht in tugenden schon geziert?
wadurch sint prises döne?
wadurch ist minniglicher gruz?
wadurch ist friuntschaft, schöne,
wadurch die jugent gezieret?
wadurch daz adel liebe ist vol?
wip, reine frucht, daz weist du wol:
durch dinen lip ist alle güte gefieret.
den jungen ich entstricke,
wie sie der minnen boten heln.
und ouch durch tougen liebe
dri lose blicke solt du steln.
zwar mit dem ersten solt du spehen,
ob an dir si, daz ir icht missehage,
und mit dem andern blicke
warte, ob kein merker bi dir si,
der diner blicke vare.
so wis des dritten blickes fri.
ist aber, daz er si geschehen,
zuhant den blick uf ander fürbaz jage.
erferest du nach bazze,
daz sie erfuren dinen strich,
kom nimmer uf daz lazze.
bistu der merker ane,
so blicke loser blicke dri
und wis nicht tougenworte fri:
so gilt sie dir den blic uf liebem plane.
dun wellest warten blicke:
ob dir ein widerblicken wirt,
so nig ir tougenliche
und warte, ob sie der icht entbirt.
so gilt ir lobelichen daz.
wol, immer wol, und wirt sin also vil.
swa lieb gein lieb sich stricke,
da hat der minnen zunder e
den funken an dem steine
enpfangen liechte sunder we.
und er hat gein der minnen haz,
swa lieb bi lust sich überzeigen wil.
da blicke tragen die herzen,
zuhant ein fiure ist bereit
den herzen sunder smerzen.
sie teilen allen sinnen
der minnen zuckersüzen lust
den ougen gar durch herzen brust;
der minnen craft muz sich also beginnen.
nu wachet, senden herzen,
also gelich ist iuwer art,
noch heizer dan ein fiure.
ja, hiure(...) bin ich bi der vart,
eia, vil liebe minne, alsa,
daz ich hinfür der minnen fiur verwar.
mit kummertragenden smerzen
sie werden beidenthalben blint
mit tat und mit geberde.
und swa die zwei gelieben sint,
fliuch, scham, ich darf din anders. swa
lieb leschet lust, ez brinnet allez gar,
swa aber lust ist gemischet,
so weiz ich, daz des fiures craft
ouch nimmer gar erlischet,
sin zeigen ist geringer,
davon sie wiser sint dan e.
ist ob ir art geliche ste,
herze, ougen sin daz zeichen mit dem vinger.
la loufen daz gestirne,
so wil ich vliegen lan den wint.
wiltu den dunre binden,
so bin ich, der den bliczen bint.
kanstu die regens tropfen zeln,
so zel ich dir loub, gras und allen griez.
nu wirt versuchet daz hirne,
und waz vünf sinne krefte han,
und waz zwei herze wisheit
begrifen mügen mit sinnes klan,
hie wirt geteilet, ir sult weln,
ob iu sin bach si lieber dan min vliez,
sit von dem edelen brunnen
pegases komt ir beider vluz,
die kunst wol merken kunnen,
die merken dise kose,
wa dise wage zwen nemen ir duz
und wie sich teile ir duzzes schuz
in maniges or. kein tor entbint die glose.
wa bistu gewest zu schule,
daz du so hohe bist gelart?
man sprichet dich also kindes,
daz in der niuwe si din bart.
drizehen jar der hastu noch nicht.
nu la dich got vierzehen mit eren leben.
du macht uf meisters stule
gesitzen wol, des höre ich jehen,
unt daz von dinen jaren
nie din geliche wurde gesehen,
wol dir der seldehaften schicht,
daz nu din pris so ho beginnet sweben.
man gicht, in diutischem riche
si niender phaffe din genoz
noch singer din geliche.
und macht du daz bewisen,
daz dir da her von himele vloz
unde in din herze sich besloz
die wisheit gar, vür war, daz muz man prisen.
ich han din keine kunde,
ich hete gerne kunde din.
unkunde ist unminne,
daz wirt noch alle tage schin.
ich wolte din gerne kunde han:
waz ob ez uns vil lichte beiden vromt?
komt uns vrome ane sünde,
so ist der vrome vromelich.
wie ob min rat mit dime
mac schaffen, daz wir vreudenrich
werden und daz wir sorge lan?
die sorge nicht gerne ane schaden komt.
min kunft si dir gekündet,
ich wil dich kurzelichen sehen.
wirde ich zu dir gevriundet
und du zu mir mit triuwen,
so soltu daz an mir wol spehen
unde ich an dir. ez mac geschehen,
daz uns die geschicht sol nicht der kunde riuwen. viii.
ich höre des vater lere jehen:
< kint, wiltu sehen
lieb an dir selben, la dir daz geschehen:
« ie minner sorge, ie grözer var »
trage in dem herzen din, daz sage ich dir vür war,
so machtu spehen,
der rat dir nutzlich ist.>
ir hohen vürsten, set iuch vür,
sit valsch die tür
erdrungen hat an rat, an ammetkür!
habet ouch den dumen in der hant!
set uf, wem ir bevelhet lib unde eren phant!
ich höre, ich spür
gallen in(...) honeges list.
ouch sicht man wol, wie schiere gelücke struchet;
die hoste vreude sich zu jamer bruchet;
lieb in leide tuchet.
ir vürsten, daz nemt in den mut.
ez wirt iu gut,
welt ir die vlut
des lebens tragen in vrist. wer ist ein man got unt der diet?
an swem geschiet,
daz in die zit der vierzic jare besiet,
ob er im selben an gesiget,
so daz die tugent selb vierde in siner zellen liget,
und nie verschriet die warheit mit ir sage:
treit er der reinen vrouwen pris
mit manheit wis,
blüt im uz maze ganzer milte ein ris,
teilt im bescheidenheit ir macht, -
gedult, barmunge und elich leben, die sint geslacht.
zu snel, zu lis
nicht rechtes zorn voljage.
in zucht und(...) triuwe sol sin herze welzen.
swen ich nu spür sin manheit also velzen,
set, dem wil ich smelzen
ein lob uz miner künste golt.
swer dienet den solt,
wib, dem sit holt.
mit liebe er iu behage.
swelch sat zu vru dem acker wirt,
wol die verbirt
ein billich sniden, als die zit begirt.
swelch mus zu vil let in ir hol,
daz sie dar uz entwichen muz, dern ist nicht wol,
swenne ir geswirt
der katzen slichen zu.
swelch jugent sich zu vru verliget,
wie ob gesiget
gemach den eren an, unpris ir pfliget.
swer ouch zu gach gemach verslet,
daz ist ein ungewin, ob in uncraft bevet.
swer beide wiget,
in beiden maze er tu.
zu vru gemach tut gerne afterriuwe,
zu lange unruwe dem leben ist untriuwe.
starken lip ich schiuwe,
der sich nicht vrischet mit der tat.
swes mut so stat,
der habe den rat,
daz er sich münche vru. mit jungen junc, mit alten alt,
mit snellen balt,
mit vrevelen vrech, mit hübeschen wolgestalt,
ie nach der zit sol man daz wegen.
vil maniger hiure brücket, der zu jare muz stegen.
daz haben gezalt
die wisen uns vür gut.
wis under dem, der obe dir si.
wis neben bi
dem ebenen din an art, an eren zwi.
wis obe diner undern diet.
volge im mit ganzes herzen craft, swer dir daz riet:
ich sage dich vri
vor schandenvarwer vlut.
la dich in senftem, stetem gruze vinden,
sprich lieplich zu den alden unt den kinden,
so muz sich gesinden
zu dir der menige prislich hort.
uz hohem ort
ein vriuntlich wort,
daz willet nidern mut. wa prüve ich ritterliche phat
an prises wat?
nu manheit, dir bevolhen si der rat.
lere uns die jungen ritter tugent,
bedenke, waz ir wirde bringe prises mugent.
< wer wandel hat,
der vecht ein niuwen kür,
swer valsch(...) zu ritter wirt gekleit,
we im, der treit
der ritterschaft ein swachez kunterfeit.
nach afterriuwe prüve ein man
und merke, daz er müge bi ritterschaft bestan,
herarm, daz meit
ie wiser liute tür.
herarm, daz treit ein schemic siden hemde,
herarm, daz heizet wol vroun eren lemde,
tugende sint im vremde.
si daz dir spiene dins herzen vlut
menlichen mut,
sich, ritter gut,
din pris sich nie(...) verlür.> swer nu zu blicke dienen wil
und smehet vil,
ir herren, merket(...) siner dienste zil.
an swem ir eines valsch erjaget,
vor dem bewart iuch, als der wise man iu saget,
e daz sin spil
mit falscheit meine sich.
die wile und sie nicht schaden mügen
nach losen tügen,
so honigen sie den dienst mit valschen trügen.
swenn(...) sich die hant gefalten mag,
so wizzet, daz sie tun der triuwen einen slag
mit todes zügen.
da bi so lere ich mich,
daz nieman sol den vint zu nahen füren
und haben, ob er in selber wil nöten, snüren.
(...) möchte ein wolf berüren
die schaf vor hute, er stele ir nicht.
zu solcher schicht
habet, fürsten, pflicht.
sie git iu selden strich. swer gut nicht kan für gut(...) verdoln,
ob der muz holn
ein(...) brennen und darnach verbrunnen koln,
dem widervert des frosches sunc,
den nach dem senften stocke fraz ein grüner unc,
als er verstoln quam in den pful gefarn.
ich meine, die dienest gernde schar
sol dienen; dar
durch(...) man sie mit freude und mit craft bewar.
in triuwen und in reiner tugent
sie suln ouch von im liden allez, daz sie sint mugent.
ir valsch gefar
mag sich gein im wol sparn.
den rechten vogt kan nieman übergelten.
verzeret wirt ein guter herre selten.
man mag(...) hiure schelten,
daz man zu jare neme für heil.
wide unde seil,
daz si ir teil,
die fürsten sust verscharn.
ir herren, wizzet, waz ir tut:
tugent oder unfrut
man saget von iu künigen(...), fürsten vrut.
ir graven, frien, dienestman,
ir ritter, fürbaz sult ich nennen noch enkan,
sit daz mich lut
kunst uf bescheidenheit.
ja weiz ich vil, des ich nicht tar
gemelden gar.
ich sihe und wil nicht sehen noch hören, dar
ob mich min zucht da heizet dagen.
ez türren ander liute künden unde sagen,
daz offenbar
wirt iu die kündikeit.
nieman kan hoher herren tat bedecken,
sie sin gut oder swach, man tar sie(...) wecken.
alle risen(...), recken,
die künden des nicht understan:
und tar ein man
untat began,
sie komt mit worten breit. sechs ding in ein die schrift gebar;
zwei von der schar
der andern vier(...) sich teilen abe gar,
so daz ir ieslichem so schon
geistlichen sint erwelt zwei houbet(...) fron,
so ist ir nar
wol mit der selden stric.
vier edelheit saget uns die schrift
uz voller gift:
schaz(...) wol und ouch darzu des stammes stift
sint zwo werltliche edelheit,
zwei geistlich adel sint der kunst ein tugentcleit.
wie wol ez trift
rilichen honiges ric.
schaz und geburt gein libes adel biegen,
so wil der geist kunst mit der tugent wigen,
(...) sust in ein muz fliegen
frischeftig, wirdig, edel man.
wol im, swer kan
sins sinnes ban
tragen in adels blic. wir dürfen got die schuld nicht geben,
ob wir sust leben,
daz wir mit(...) willen hie nach sünden streben.
böse unde gut ist uns gezalt
uf erden hie gar sicherlichen manigvalt,
nu merke gar eben:
vor dem gerichte dort
sust han gesprochen alle die.
nu merket hie,
swa man den sin hin keret,(...) geschehe(...) ez ie
in maniger wis gar ordenlich
zu helfe(...) den hochsten, milten fürsten rich,
daz im sin wie
(...) wirt gar zerstort.
hie ist geteilet, swer da kiesen welle,
zu himelriche oder hin zu helle.
(...) swer sin ungefelle
erkiesen wil, der hat die kür,
des himels tür
alsus verlür:
der töt sich, we den mort! swaz man gesprechen, singen mag
nacht unde tag,
swaz guter lere(...) in wisem hirne lag,
daz loufet al uf einen ort:
wie du der sele hütest vor des meiles port,
sich, den bejag
so eischet got von dir.
sit daz din leben also stat,
daz ez vergat,
des laz dich vinden hie in(...) guter tat.
ez weret sam ein ougenblic,
und wenn got wil, so leget der tod uns sinen stric.
daz ist min rat,
und lebest nicht als ein tier.
du bist gehöcht ob aller creatiure,
dir dient luft, erde, wazzer und daz viure.
(...) nicht wart so gehiure
als menschen geist und frier mut.
ergat in gut,
sin schepfer tut
im sine helfe schier. wie pfaffenfürsten sint gestigen,
man hat verswigen.
der leien fürsten haben sich(...) halb verzigen:
- da man e milte herren vant,
da hat der bischof beide liute unde ouch ir lant -
sie sint versigen,
als ich iu sagen wil.
ez komt gar allez an den stift,
daz machet gift;
daz sie vergelten mügen(...), daz machet die schrift.
ein bischof, der enerbet nicht.
swa sechse teilen suln, da ist ez unbericht:
sus haben geschift
der herren also vil.
der pfaffen banier sicht man uf den felden,
sie wellen pris und ere nicht vergelten:
(...) bi dem künige selden
sicht man sie dringen in den scharn.
her adelarn,
welt irz bewarn,
daz were dem riche ein spil. her künig, ir habet zu lang gebeit,
ez wirt iu leit.
der(...) pfaffen fuz ist worden also breit,
sie han der leien marke gar.
des werdet ir an iuwer volge wol gewar,
swenn ez sich treit,
daz ir sult liute han.
sie achten lützel, wes ir gert,
hiure unde vert;
sie dünket nu daz riche(...) nichtes wert.
man sach ie leienfürsten streben
in stürmen und in striten bi dem riche neben
und ouch ir swert
beschirmen sunder wan.
her künig, ir sult die leienfürsten richen,
in rechter not die pfaffen von iu wichen.
waz mag(...) helden gelichen?
swa man den helm uf binden sol
durch eren zol,
da sicht man wol,
wer manheit wil bestan. ez si gelart oder ungelart,
und swaz ie wart,
zu dem sich hat der bischof(...) e gekart,
darzu die closter, clusen tür:
haben die müneche und nunnen gelt, daz muz herfür.
blate unde bart,
die sint nu gar enwicht.
solt er davon nicht riche sin
- daz ist wol schin -
und lieben sich dem künige(...) constantin,
der da zu rome ein houbet was,
der uns die pfafheit erste erhub, als ich ez las,
bi triuwen min,
daz were ein jamers schicht.
der pfaffen richtum breitet sich uf erden,
die lant, die müzen in zu jüngest werden
von ir ungeberden,
die sie nu triben um daz gut
in gires glut.
ich han des mut,
ez tete manch leie nicht. swa blic an blicke vint sin art
schone unbewart,
zuhant der blic sich zu dem herzen schart;
dem blicke jaget die liebe nach.
die wile die dri sich vreuwen, so komt der minnen schach
in twalmes vart,
den drin wil sie an gesigen.
eines reinen wibes wunniclich munt,
swem der tut kunt
ein lechelichez suchen, kusses vunt,
sich, wie zertlich daz gebert,
wol unde wol im, swem daz honic ist beschert.
herze ist enzunt,
gelust ist ingestigen.
da klaget daz herze denne über sin selbes blicken,
und klaget daz blicken uf der liebe stricken.
lieb wil sich entzwicken
und klaget uf minne. amor, der voget,
komt ingezoget.
swa hin er broget,
da muz ir kraft geligen. wip, selden hort, der wunnen spil,
wip, vröuden zil,
ein spiegel zarter süze, ich sprechen wil.
wip, wurzel aller werdicheit,
wip, aller güte ein fiol, der nie kraft vermeit,
wip, tugende vil durch dich got hat gegeben.
wip, wereclicher ere ein dach,
wip, triuwe ein bach,
wip, senfticlicher höhe ein prisgemach,
wip, mannes lip geselleschaft,
wip, aller sune ein sigeriche magenkraft,
wip, milte ein vach,
nach dem die werden streben.
wip, minniclicher wunne ein trutlich garte,
wip, aller edele ein überliuchtic warte,
wip, din lop kein scharte
hat nie verwunt, des wol dich, wip!
wip, leitvertrip,
hochgerter lip,
trac, wip, wiplich din leben.
man, vint in röte bleiche scham,
- nicht(...) züchten gram, -
daz sie dir retet vrevel uf vrouwen stam.
bedenke, waz daz sprichet< wip>!
so hoffe ich, daz der vrevel mide dinen lip.
< wip>, süzer nam:
wunne, irdisch paradis.
bedenke ouch, waz daz< vrouwe> si!
< vro>,< we>(...) da bi.
< vro> heizet sie durch diner vreuden zwi,
- al menschlich wünne von ir komt, -
< we> da von, daz natur an ir mit früchten fromt.
swer ist nu vri
der tugent an vrouwen pris,
der denke an blündez lachen roter munde,
wie blickes stral uz spilnder ougen grunde
stricken friunt zu friunde.
man, wilt du prises und eren zol
erfüllen vol,
sprich vrouwen wol,
lobe al ir formen ris. lop si dir, formelicher tag,
lop dim bejag!
lop si dir, saffic saf, lop wandels slag!
lop si dir, elementen gurt,
lop si dir, art, lop si dir, wehe, lop der geburt,
lop, als ich mag
bejagen uz sinnes grunt.
lop si dir, adam, durch din bein,
von dem erschein
uns wibes bilde! lop la dir(...) sin rein,
lop immer lop, lob hoher sedel!
ach, daz din lop nicht kan volloben menschlich schedel!
lop, lop ich mein,
ich lobe der eren vunt.
lop si dir, süzer schepher! sie ist die(...)
(...)
wip, anevanc, ein morgensegen
vür golt gewegen,
wip, hübescher vunt, din nam muz immer stegen,
waz man an vrouwen ho gewiget,
ez si in schimpf, in ernst, da mit man hie gesiget.
wip, meienregen
zukünftic süzer vrucht.
wip, schöne ein guldin leitestab,
der seite urhab,
sit daz got hohern namen nie gegab
uf erden hie wan wibes nam
und daz er ouch von einer reinen meide quam.
wip, hoheste grab
durchtrechtic aller zucht.
wip, vündic vunt des hosten prises phorte,
wip, uf sat blünder tugent in allem orte,
wip, din nam in worte
behelt des hosten lobes kranz.
wip, wurzel ganz,
an allen schranz
got nam zu dir die vlucht. wip, leitestern der hosten scham,
wip, süzer nam,
wip, von dir erst ouch alle wunne quam,
wip, vürgedachtic zarter vunt,
ein anbegin: die nie entsloz den ersten bunt,
- nie edeler stam
uz erden hie gesproz -
ein rippe got mit siner hant hat
so gewant
zu dir, da von din nam ist hochbekant.
ei, waz din nam al süze treit,
da von die werden man mit dienest sin bereit,
wip, hochgemant
uz siner siten vloz!
wip, fioliner wurzegart, ein stengel,
wip, ougen blick zu schouwen mannes engel.
wip, der ere ein sprengel,
alsam die meiste menige uns seit.
wip, eren kleit,
din wirde ist breit,
wip, engeles genoz. wip, werenlicher wunne ein hort,
wip, süzez wort,
da mit man sich vür truren widerhort:
swelch man sich vlizet an reine wip,
dem ist getiuret herze, mut, sin unde lip,
sins lebens ort
nie vröude widersaz.
ir stolzen, wolgemuten man,
halt eren ban
durch reine wip, sit sie iu bi gestan.
ir sin ane angel in bernder not
gedenket, swenn ir(...) sult küssen ir munt so rot.
der selden van
sint wip, ane allen haz
lustlicher art vür truren hie zu schouwen:
ie süzic, senftec, lieblich blic in ouwen,
daz sint reine vrouwen,
der lob man immer singen muz
vür wandels buz,
ir süzen gruz
man ie zum hosten maz. des menschen geistes edelkeit
vil adels heit
ob alle dem, daz got sin wirde ersneit
mit sines vürgedanken kraft,
da von des menschen gernde ger ist sigehaft.
die girde treit
in gotes wesen e wesen.
die gir nicht e geruwen mac:
wie eben ez wac
ein ieglich dinc, mit voller rede ie lac,
daz wold in sinen ursprinc wider;
ob allez adel trat ie des menschen ursprinc sider.
vernunst sin tac
kan nicht die rede vollesen.
sit got uns gap zu einem rechten erbe
ein vrie willekür, uns nicht verderbe,
so dr. nicht ersterbe
die schult, uns kiuset, der in ie kos,
do selde uns noz:
do wurde wir los
von jamer und genesen. ein höner gernder wirdikeit,
dir si geseit:
mut in begirde(...) uf alter nie gereit,
den vogel jaget durch den luft
kein visch, nie in beger besaz des wages gruft
tierlach gemeit.
sus ieslich art begert.
(...)
materje gert der formen mit der mische
und ouch darzu des höchsten zirkels frische.
(...) falscher höner, wische
hin, dar zu den, die ungernde sint,
der helle kint,
an selden blint.
ir edeln, des entbert!
swa man zu hönen kunst hat wert,
und narre gert
für rechte kunst, ez si ein hunt oder(...) pfert,
waz sol der sunnen glastes me;
waz sol dem himels zirkel snelles loufes e;
waz sol ein swert,
den fluchtig tut ein rouch;
waz sol ein krone uf ein kaptil,
uf haz ein spil;
waz sol der erge jesen,(...) der maze ein zil;
waz sol der armen werlt ein zemen;
waz sol dem wibel ein lasurvaz,(...) der schin ein lemen,
der muggen swil;
waz sol dem balsem louch;
waz sol dem blinden speher varbe diezen;
waz sol dem affen wiser künste fliezen;
waz sol sathanus niezen;
waz sol dem esel tollentranc;
waz sol dem sanc
und seiten clanc,
der lieber hort den gouch? nu merke, tunkel biderman,
wiltuz verstan:
din erenhenne kret, so krotzelt din han.
mou, katze! esel, ruhestu icht?
snürrinc, din snerren bi den granen ist enwicht.
man huge in an!
nu secht, swer oren hat.
din schame in schanden vlinset sich.
sage unde sprich,
wer sneit din ödez kleit? du tummest dich.
din ochsenhorn, daz bückezet, vliuch!
du gienge e menschlich, als ein vihe du nu kriuch.
din gelf uf mich
trit in din selbes phat.
varch unde swin, unswinlich ist din kerren,
din affensin kan rüdelichen zerren.
hut, la dich bescherren.
du hast getrunken narren win.
hochvart, nu grin!
gief, kaf si din:
sus drischet sich din sat. gefiolierte blüte kunst,
dins brunnen dunst
und din geröset flammenriche brunst,
die hete wurzelhaftez obez
gewidemet: in dem boume künste riches lobes
hielt(...) wipfels gunst
sin list, durchliljet kurc.
durchsternet was sins sinnes himel,
glanz, als ein vimel
durchkernet. luter golt nach wunsches stimel
was al sin blut, geveimt uf lob,
gevult(...) mit margariten nicht zu kleine und grob;
sins silbers schimel
gab gimmen velsen schurc.
ach, kunst ist tot! nu klage(...), armonie,
planeten tirmen klage, nicht verzie
polus jamers drie.
genade im, süze trinitat,
maget reine, entfat,
ich meine conrat,
den helt von wirzeburc. ix. des himels erzenie
du bist,(...) die wandels vrie,
din vrüchtic vreude senden siechen heilen kan,
ich meine dich, hochgelobte balsamie,
du gotes muter, tochter, brut,
du apoteca rich,
mit aromat gezieret,
din schöne ist übervieret,
swer dich mit inneclichem herzen rufet an,
wan dir der nardus durch den flor gesmieret,
du sunnen schin, du sternes glast
schön, überliuchticlich.
die kefse din beslozzen hete
die ewigen gotheit,
zwen unde sibenzic namen hoch,
die got und ouch sin wesen treit.
der dir selbdritte und doch alein
zu dienste was bereit
und du sin undertenig maget,
des vater erbe ist din,
daz erbe an uns, hilf, gotes trut,
daz wir din erben sin.
rich übervlüzzic güte
bist du in voller vlüte,
die meret sich gar willeclich von tage zu tage.
nu sende uns, vrouwe, ein cristenlich gemüte
durch den, dem zu gebote stet,
swaz kriuchet, wechelt, wimet,
und bit vür uns den süzen,
daz wir im dienen müzen,
daz er uns bringe uz der verworren sünden hage.
ja kan er wol uns cristen kummer büzen.
er mac, er wil, er tar, er sol,
er tut, lat, wiez im zimet.
ja bistu so gewaldic sin,
daz er uns wol bewart
vor houbetsünden und uns dort
vor engestlichen nöten spart
und wiset uns an den rechten wec
hin zu der himelvart.
den hilf uns, reine vrouwe, treten,
e uns der sünden wint
den sne werfe in den rechten stic.
so blibe wir gotes kint.
du vrone in eren vrüchte
und vrouwe über alle züchte,
hilf uns, daz wir naturen müzen widerstreben,
die uns kan binden in der sünden süchte,
daz wir icht vallen in daz we,
das nimmerme zergat.
maria, muter here,
nu sende uns dine lere,
daz wir beschouwen dort din ewiclichez leben.
ja hast du von uns hohen pris und ere,
enweren wir, du werst worden nie,
din heil gar an uns stat.
sit daz wir dich gehöhet han,
so höhe, vrouwe, ouch uns,
und laz uns des engelden nicht,
daz wir ligen in der sünden runs,
und hilf uns, muter, reine meit,
die hulde dines suns
erwerben, e denn daz der tot
den ort gebe manicvalt,
und bit vür uns den höchsten voget,
sit du sin hast gewalt.
sibilla sprach e: richet
die wirde, die hin wichet,
ie elter und ie erger wirt der werlte leben.
ir hohez lob von tage zu tage blichet.
die edeln sint entslafen hie
und ouch an eren zagen.
ir fürsten, ir sult wachen,
die liute frölich machen,
mit den ir sult uf erden hie nach eren streben.
ez komt iu heim an ritterlichen sachen:
die herren mit der ritterschaft
vil selten pris bejagen.
künig artus mit ritterschaft
vil hohen pris erwarb;
swie daz er doch erstorben si,
sin reinez lob doch nie verdarb
künig alexander, der ouch hie
in hohen wirden starb.
die fürsten nemen snöden schaz
für ritterliche tat,
der ritterschaft mit swachem saz
so gar verdrungen hat.
ach, wie tun nu die jungen!
der schaz hat gar verdrungen
der werlte pris und ouch ir ritterlichez leben,
als uns gesaget han die wisen zungen.
ir fürsten, herren, dienestman,
ir ritter, eren wert,
ir sult iuch vor besinnen,
den rechten schaz sult minnen
und ouch da bi nach ritterlichen eren streben:
swer an dem mut wil ritterschaft gewinnen,
der ritterlichen orden treit
alhie uf diser erd.
hie vor sach man die wirde noch,
dar ieslich(...) gunde streben.
nu hat die werlt ir wirde hin
und ouch um snöden schaz gegeben.
wafen, daz sust verdrungen hat
schaz ritterlichez leben:
nach tode hast du kein zuversicht,
niur einen kranken hort;
im volget ouch von hinnen nicht
wan sin verdientez wort.
ir herren, ritter, knechte,
tut nach dem alten rechte
durch got und durch iurn werden ritterlichen pris,
alsam hie vor tet ie daz iur geslechte,
ob ir an mut welt nemen abe,
so denket an reine wib:
ir blic kan mut entzünden,
zu swem sie sich gefriunden,
dem blüet immer wunniglicher eren ris.
ir senfter gruz kan mannes herze durchgründen,
daz ir in ritterlicher tat
traget einen stolzen lip.
swen übet reiner frouwen gruz,
des manheit git wol mut:
ez komt von reiner frouwen gunst,
so da ein man menlichen tut;
ir minniglicher aneblic
tut mannes herze frut.
ob ir nu wellet mit vernunst
an mute gar verzagen,
erwerbet reiner frouwen gunst,
so müget ir pris erjagen.
der spehe die spehe kennet:
swa man den kalc nu brennet,
da lit er trucken drizig jar und ist doch kalt,
und wirt er naz, sin art zuhant sich trennet
und meldet fiur, daz er an sich
so lange hat geliten,
daz nimmer würde funden
an im zu keinen stunden,
(...) ob in die fiuchte lieze trucken, unverstalt.
in trunkenheit wirt manig sache enbunden:
würden die liute trunken nicht,
ez würde gar vermiten.
die wile trucken ist der kalc,
sin viur, daz ist verspart,
und wirt er naz, gar manigvalt
vor hitze er brinnet uf der vart.
so ist der kalc und trunkenheit
vil wol von einer art.
swaz tougen dinge ein mensche hat
an sich verborgen gar,
in trunkenheit swer fregen gat,
ez wirt im offenbar.
man prüfet bi der krone
richtum und adel frone:
richtum sol haben alzit niur ein milten mut,
so sol ein künig geben riche löne.
sie sint wol hohes lobes wert,
mit maneger richen gunst
der zepter wil gewalten,
recht und unrecht zerspalten.
solch leite sol leiten recht, und swa man daz nicht tut,
kein zwifel sol die rede nicht beschalten
bescheidenheit, die wirken kan
ein lob uz voller kunst.
öl, daz man künigen strichet an,
daz ist von solcher art:
ez breitet sich und wil ouch sin
zu solcher maze, swar manz(...) schart.
sust solte ein künig gein gote
ouch sin gar wol bewart
mit triuwen und mit reinem mut
und ouch mit edeler tat,
und ander fürsten also gut:
daz öl in fiuchte stat.
ir fürsten, welt ir horden
den furstenlichen orden,
so haltet(...) lieb, von dem ir habet hie werde tat:
wirt iu sin gunst, so sit ir selig worden.
für allen schaz, für allez golt
man in hie tiuren sol.
ir fürsten, nu sit grüzig,
den fromen kummerbüzig,
und saget dem danc, der richez lob erworben hat,
so wirt sin pris zu allen ziten süzig,
und secht, so höhet sich sin mut
und zimt den herren wol.
sol man den fromen nicht richer tat
nach riliche sagen danc,
so muz es verdriezen sinen mut,
der e nach stolzem prise ranc.
swa man den bösen stiuren tut,
dem nie kein wirde erclanc,
me wan ein der mit reiner tat
hat lobes vil erstriten,
da wen ich, daz der fürsten rat
an witzen si versniten.
swelch her in miltem mute
mit troste und ouch mit gute
sin liute gerne sicht, swenn er nicht krieges pfliget,
der leit den vinden triuweliche afterhute:
ein herre solte gerne sehen
sin liute zu aller zit.
swa man zu hofe sich dringet,
da wirde und ere ringet,
da hat der wise mut dem argen an gesiget.
swelch herre sich von sinen liuten twinget
in senfter zit(...), dem herren wirt
gewünschet manig strit.
man streichet eine katzen schon,
um daz sie miuse jaget.
man körnet einen tummen hanen,
um daz er kündet, wanne ez taget.
so man die helde lobet nicht,
von den ein velt erwaget,
da man dem ernest lachen sol,
ir herren, secht iuch für:
verdienter dienst gesiget wol,
(...) der twanc ein velt verlür.
man sicht die maze struchen,
ir bein, die han die muchen.
die höchsten, die zer werlte solten rechtes pflegen,
die lazen sie in krankem wesen kuchen.
recht sam der struz daz isen tut,
so slinden sie daz meil.
schaz setzet und entsetzet;
die miete, die hat geletzet
der cristenheit ir e und ouch ir werden segen.
der pfaffen ban swert für die stole wetzet:
haz unde nit, git ist ir wunsch;
falsch git den besten teil.
künig constantinus hat nicht wol
also daran gefarn,
daz nu der pfaffen wisen sol
dem riche sinen stul bewarn.
bi zweinzig hüten sicht man sich
wol drizig blaten scharn.
her künig, nu secht den ritter vrut,
- daz spil ist gar verlorn,
daz alter macht den fromen mut -,
erwecket swinden zorn!
wie nu, wie nu, ir pfaffen,
wie sint die recht geschaffen?
(...) künig karl dem riche und ouch dem stule hat gegeben
die swert. ir beider kallen muz ich claffen.
ist peters allez daz da ist,
johannes, wa ist din swert?
ich wene, du sist entnücket,
din swert ist dir entzücket,
die stole und ouch der ban ho ob dem swerte sweben.
blate, schicke dich, daz schilt und sper(...) dich drücket!
johannes, got erwecke dich,
dins leides peter gert.
sin ist daz riche und der stab,
der frevel und gewalt,
er setzet uf, er setzet abe,
solch wille ist siner macht gezalt.
din furstentum, din ritterschaft,
die beide sint verschalt.
johannes, hege din altez recht,
als ez gestanden habe.
nimst du din swert enzit nicht wider,
man jaget dich mit dem stabe.
wie lange wilt du slafen?
sta uf, nu schriet wafen
cecilienlant. calaber, egipten, kriechen clagen.
des stules wolf tut we des riches schafen,
britange beitet diner kunft.
wol uf, ez rufet dir.
ziuch nu daz swert, johannes,
und twing den wolf des bannes,
wil er des riches schaf nu von ir weide jagen.
der(...) tron ist unbewart, er hat nicht mannes,
der wolf tut alzu grozen schaden,
sin giel ist arger gir.
des wolfes biz wirt selten heil.
man muz den arzet holn
zu rome und muz in koufen ho,
ez glüen(...) der simonien koln.
der kirchen sang, daz tiuret nu,
die miete hat verstoln
ir ordenlichez cresemkleit,
sie sprenzet ir gewant,
wa sie nu wont: ane unterscheit
so ist sie uz gesant.
freut iuch, frou simonie,
zu rome ist cunterfie:
der stul und ouch der ban iuch hat zu wibe erkorn,
der swester, stole, wil ouch in storie.
daz nu der blaten hohez adel
sich selbe nidert so!
wer sol ez höhen danne?
ich tun nicht uz dem banne,
daz er(...) nider hat gewibet und ist doch hochgeborn.
von im der werde fliuhet. ich wene, er spanne
den bogen, daz die cristenheit
muz immer sin unfro.
haz unde nit und gitikeit
vil swache kinder sint
und die die werlt gemeinlich treit.
daz sint der simonien kint.
des muz des guten peters liecht
zu rome werden blint
und ouch sin schif gan wiselos
uf valscher miete se,
daz e mit heiliglichem floz
al uf der cristen e.
ez gat mit sweren ünden,
ir anker niendert gründen,
die segel(...) sind in den topf geflochten wol mit rat
dem schiff. do sante peter ane sünden
al uf der cristen wage(...) floz,
waz schöner visch er vieng!
wie nu, her himelpfetter,
sit ir des rechtes veter?
die gitikeit ist marner, ouch daz schiffel hat
haz unde nit, die weren gerne seter.
daz schif gat under, enwelt ir wern.
got sprach, do erz begieng,
er wolde siner kirchen grunt
uf iuwer ere legen.
er gab zu binden iu(...) gewalt
und uf zu binden, welt ir hegen
recht und gerichte, went daz schif,
von grozen ünden slegen
versinken mag ez. des marners lust
nach falscher miete strebet;
(...) im ist darum nieman nicht holt,
der in dem schiffe swebet.
driu recht, die horte ich kriegen.
nature jach:< ane triegen
min recht ist ein gelichez, swenn die andern schiln,
ane unterscheit. min recht darf sich nicht biegen,
min recht noch unverschranzet ist
gein gotes gunste(...) her.>
do jach der geistlich orden:
< min recht ist sterker worden
und höhet sich von tage zu tage mit vrevelen spiln,
nature, swig, ja kan ich wunder horden:
ich höhe, ich nider, swaz ich wil.
ich roube, ich slahe noch mer.>
< nature>, sprach frou werlte schon,
< ich höre, waz ir saget,
ich wil ez immer clagen got,
daz ir min recht alhie verjaget.
min recht stet an der fürsten hant,
der herzen(...) sint verzaget.
die juden, heiden, sarrazin,
ir keiner brichet sin recht,
an daz den touf enpfangen hat:
des heret sich der knecht.>
bi numerdumen amen!
wer hat des mordes samen
so giudiglich geworfen in der fürsten rat,
(...) die sich nu wider daz riche valsches ramen?
secht uf, secht uf, ein stolzer künig!
ir prüfet andern schal,
erleschet ir noch die brende
mit milte gebender hende.
nu sumet nicht, - ir swert vil scharfe snide hat, -
wart iu erkennet wider des mordes vende
scharoch: swie vil erzuct er hat,
sin zuc der meister hal.
man wendet manige sache wol,
e sie bekomet an,
daz niemen kunde des fluges erhol,
ob sie keme uf ein ander ban.
von cleinem vadem wirket man
ein snur, swer dringen kan,
und uz der snur ein vestez seil.
min rede ist:< nu swig,
nu laz den vadem ane meil,
du stolzer(...) ludewig.>
crist, wes sol ich gelouben?
man sicht sie brennen, rouben,
die billich solten biten für die cristenheit,
ez wart der stab enpfolhen den vil touben.
nu setzen sie den stab hin dan
und füren scharfe swert.
welch rat sol des(...) gewerden?
< we,(...) we si den uf erden!>
sust rief der engel dristund, als johannes seit.
der vluch ist hie, daz spürt man an geberden:
den wir von gote enpfolhen sint,
ir mut niur frevels gert.
ein künig, der solte han ein swert,
so müsten sie den stab
vürn als ir vordern han getan.
daz were ein fridelich urhab.
(...) nu füren sie daz swert, daz da
mangen wirfet in sin grab.
daz ist geremet frefelich
dem riche uf den fuz.
sie setzen niur künige uf, künige abe(...),
daz ist ein smeher gruz.
sie schaffen unde schaffen,
ja meine ich niur die pfaffen,
die got zu dienste im selber hat hie uzerwelt:
uf die sol nieman nicht unnützes claffen,
er schendet sich in aller wis.
ich singe uf den gewalt
der pfaffen von dem stule,
den worden ist zeim pfule
der clar urspring, den peter gab in unverselt,
sie fürchten, daz ir heizen gebe icht kule
und lazen simonie ir koln
erhitzen manigvalt.
swenn dort die flamme entzündet ist,
mit frevelichem jagen
legaten sint zu aller frist,
die kunnen wol ir fülle tragen
und schatzen armer pfafheit abe
ir nar, die valschen zagen.
sie schatzen simonie rich,
daz komt in allez heim:
sie vinden gallen sicherlich
dort für den honigseim.
ein junger man, gedenke,
wie dich daz alter krenke!
kein künig, kein fürste, kein herre, der wart nie so rich
daz er dem tode ein stunde möchte entwenken.
burg unde lant, golt, silber, schaz
mag in gehelfen nicht.
die jugent dich betriuget,
behendikeit die liuget.
er ist von clugen geistes art, daz dünket mich(...),
der sich bi zit gein sinem schepfer biuget.
tut er des nicht, ez wirt im leit,
ob im ein slag geschicht.
daz mensche wirt in driu geteilt,
swenn ez von hinnen vert:
die sele(...) zu dem himelrich,
ob irz der lichnam habe beschert;
daz fleisch den würmen endelich,
daz han sie schier verzert;
daz gut den erben, so sin leben
naturliche ist volbracht,
vert er zur helle, vor gote so wirt
sin nimmerme gedacht.
nu höre an, mensche, cristen,
wilt du die sele fristen,
die ewiglichen leben muz an endes zil,
so hüte dich vor sundiglichen listen!
gedenke an die wort, die got
uf erden(...) gesprochen hat.
< ich urteile, als ich vinde>,
sprach er zu sim gesinde,
mit sant johannes ich ez wol beziugen wil.
gib wider, laz ez nicht zu dinem kinde,
ob du wilt komen zu der freude,
die nimmerme zergat.
der zungen zwo und sibenzig sint,
die sechzig sint verlorn;
der zwelfe vert ein teil mit in(...),
die hie verschulten gotes zorn.
swer aber heldet gotes bot,
des nam ist uzerkorn.
swer ie von gote komen si,
der sinne wider dar.
deus, sabaoth, messias, hilf
uns an der engel schar.
swer sündet uf die riuwe,
der ist der sele untriuwe;
wirt im in kurzer stunt ein sneller tod gezalt,
so hüte er sich, daz er die helle icht buwe.
verdachte sünde drivaltic sint,
höre ich die wisen sagen.
laz dich in tugent brisen,
wilt du von gote nicht risen,
(...) du sterbest(...) junc oder joch sollest werden alt.
nach guter lere streben ie die wisen;
swer ordenlich uf erden lebet,
dem mag dort wol behagen.
swelch herre, der hat knechte vil,
dient einer im williclich,
er ist im liep nach dienestrecht.
daran gedenke, mensche, und sich,
wiltu dich dem nicht lieben hie,
der hat gemachet dich,
und wilt dich im enphremden gar,
der dir gehelfen mag
dort in des himelriches zesem,
dast tusent jar ein tag. x.
der ersten sache zukunft, die si gegrüzet,
die alle ding durchbittert und durchsüzet,
swaz e, swaz nu, swaz noch geschicht,
durchgruntlichen besachet!
er was gar unbegriflich allen sinnen
und doch begriflich von der heilerinne.
von einem worte daz geschach:
ave daz wunder machet.
wol uns der zukunft jesu crist!
die erste ursache er doch ist
gar aller creatiuren,
er wart gewirket in vier elementen craft.
der al ir art in gab mit siner meisterschaft,
got mensche wart, nature brach.
wer mochte in des gestiuren?
nature möchte wol zürnen solcher geschichte,
got teilte ir ordenunge(...) fluzzes slichte.
ein teil ir e zerstöret wart,
ir altez recht zerbrochen.
der alle ordenunge hat gesetzet,
(...) der kunde sie wol zerstören ungeletzet.
sin wille was ir doch nie(...) wider:
der apfel wart gerochen.
naturen lust gab apfels bruch,
nature brach naturen spruch.
sol ich nature melden?
(...) nature der naturen selbe stal ir fluz.
wie(...), wa und wenne tete ez der naturen guz?
got mensche wart, got quam hernider:
natur des muste engelten.
sache und nature lazen wir den künsten
und sprechen lob der maget mit vernünsten:
der zarte gotes adelsarc,
die meit wart muter cristes.
in ir schoz bant sie zwar die himel alle,
siben planeten dienten ir mit schalle,
er barg sich schone unter ir brust,
daz was des alten listes.
er nam sin wesen schone an sich,
kein sin mochte werden, als ich sprich.
got vater sun mit geiste,
ir ieglichez(...) was, da sie gebar(...) den(...) waren got
und waren menschen - sprechet lob, pris sabaoth,
der cleine besniten wart alsust
und ist doch ie der meiste.
geslozzen sint die wort(...)< knecht> unde< herre>,
< sin> unde< selde> recht als ein gesperre.
< kint> ane< vater> mag nicht sin,
vernemt die zwei besunder:
selde ane sin ist nicht, swer ebene merket,
sin ane selde niender wesen sterket,
sin und vernunst ist niur ein ding,
(...) daz machet die selde munder.
sin und vernunst ist selikeit.
swem wol geschicht, daz selde treit
gein gote und gein den liuten;
swem wol geschicht, daz hat sin und vernunst getan,
got selber nennet sich vernunst an allen wan:
er ist ouch guter dinge urspring,
(...) den dort die engel triuten.
ein gut beginne, daz git ein richez hoffen:
ez hat der ersten freuden schaft getroffen.
ein gut beginne hat ie daz lob,
daz man im lieplich lachet.
ein gut beginne schon uf sin mittel strichet,
und ob daz mittel im der güte entwichet,
so hat man doch den lust erlabet.
unstete wandel machet.
were aber dan daz mittel gut,
sie heten deste bezzern mut
und grözer hoffenunge.
ein gut beginne, ein richez mittel machet daz,
daz man erbeitet ie des endes deste baz.
ob ez da hin in freuden snabet,
ist ez in heil entsprungen.
daz ende saget volkomenheit der dinge:
(...) wie hoch, wie tief, wie swere und wie geringe,
wie wit, wie breit, - ein winkelmaz
ist ende an allen sachen.
daz anbeginne treit wol spehe sinne,
uz swelcher hande sicherheit(...) ez rinne.
daz ende volkomen, daz ist gut,
die wisen daz bewachen.
swie gut daz anbeginne si,
swie rich daz mittel ouch dabi,
so saget ouch daz ende
die ganzen vollekomenheit an aller schicht.
swer siner tat ein gutez ende schicket nicht,
des tat wirt nimmer wol behut,
ein urkünde ich iu sende.
künde ich den tag mit secken ingefüren,
vienge ich den wint in stricken und in snuren,
und schepfete ich wazzer mit eim sibe
als vil, unz mich benüget,
sete ich daz korn in dorn und uf die steine,
möcht sichz gefugen, min sniden daz würde cleine.
swer snöden herren dienen muz,
des heil sich überbüget.
vil minner nutzes im geschicht
dan einem, der vil feiles sicht
und hat sin nicht zu gelten:
er nimt sin ougenweide mit(...) gesichte da.
in snöder herren dienste, da wirt man lichte gra.
(...) wirt aber iemanne sorgen buz
da von(...), daz höret man selten.
ich bin ein gast und habe den wirt in hute.
swenn er sich stellet in williglichem mute,
teilt er mir lieplich, swaz er hat,
ich danke ims, swar ich kere.
solte ich sin kost mit freisen in mich niezen,
swie gut sie were, doch müste mich ir verdriezen:
bi richer tracht ein fuler dunst,
daz heize ich rich husere.
ein lieplich wirt hat gutete vil,
daz weiz ich, swer sin ruchen wil.
sin rilichez angesichte,
sin kost, sin tranc, daz kan mir nimmer wol bekomen,
der ich von ungemutem wirte han genomen,
ei, lieber, gib mir vor vernunst,
daz ich min herze ufrichte.
vier unterscheid sol man bi wirten merken:
der eine, der kan sich mit geberden sterken,
so(...) wirt er gesehen tugentlich
und(...) karget doch mit der spise.
der gibet gute kost und(...) rich gerete
und ist doch mit geberden nicht so stete,
daz ez den liuten wol bekome:
daz ist ein sunder wise.
der dritte ist weder diz noch daz,
er(...) wirt gesehen(...) geberden laz.
daz ist des wirtes ere:
er gibet sin kost, sin tranc mit gutem willen dar,
danc habe sin lip. swelch wirt, der sich also bewar,
ich wil, daz im zu himel(...) vrome
sin wirtschaft immer mere.
ir herren, ich han triuwe an iu enpfunden.
in guter meine ich warne iuch alle stunde,
wan ich han iuwer gut genomen
durch got und ouch durch ere.
ich rate iu, daz ir iuch vor schanden tuchet
und ouch vor laster, daz vil schaden bruchet,
und minnet zucht und reine scham,
daz ist der wisen lere.
die werlt ist sam ein gougelspil,
und hastu hie der freuden vil
- ich warne iuch herren alle -
(...) dir blibet alles hordes nicht me dan der nam.
sich, nach dem tode so hilfet dich do nicht din scham,
so wirt man dinem nennen gram:
der tod ist todes galle.
man gicht, ich si ein teil zu scharfer worte
in dem gesange.(...) ja ich, an allen orten
ich sol gein losen smehe sagen:
swenn ichs an mir enpfinde,
in dem gesange ich offenlichen strafe
mit ummerede, mit worten, sunder wafen.
den fromen danke ich reiner tat
mit suzen sprüchen linde.
swa man dem bösen hilet mite,
des ergert sich sin tat, sin site
und wenden deste krenker.
man sol dem fromen milten danken siner tugent,
in lustet deste baz zu tun nach siner mugent.
ie me der böse schanden hat,
die schande nach tode wirt swenker. xi.
ich wil des sinnes lie florieren
mit roselechten worten, schon probieren
mit redeblumen sunder frist.
hilf, violvar volzieren
ein lob, daz hat sich also wit gebreitet,
so hoch mit sinnen do genümen!
er tar sich eren richer werke rümen:
er darf durchgrunthaftiger list,
swer ez so spehe sol blümen,
wan ez in biunde ist gar schon geleitet.
min triuwer mut in triuwen ganz,
sin rede ist als ein blünder kranz:
sin lob belibet sicher glanz,
sin menlich tugent sunder schranz
in kuniglicher eren spranz,
in tenemarken ie ich bin
priser des küniges. al min kunst, volsprich!
er(...)
(...)
ein lustlich herze mit vollen sinnen,
durchspehet mit der wunne uze und innen,
ein stolzer lip gar wunnesam
zu dienst der zarten minne,
der kan sin ritterlicher mut sich neigen.
nein, als ein rubin, luter, clar
schein wunniglichen, liechtgefar
sin lob bi künigen, fürsten zwar
ho swebet als ein adelar:
wan frouwen zart gar offenbar
wisliche gert der fürste rein.
sin reine art(...) ist, der ich do beger.
ein wol bescheiden mut besinnet,
daz die bescheidenheit scham, zucht beginnet,
ein wiser sin bescheiden ist,
bescheidenheit die minnet
den vürgedanc so gut, er selber bringet
die sicherheit an liebe, an leiden:
die sicherheit verwegenen mut kan cleiden.
sich, swaz ein mut in kürze frist,
daz ist wol halb gescheiden:
ez gibt sich hin und her, man hat gedinget.
dich also gar verwegenen man
ich nicht bescheiden nennen kan.
verwegener mut sol hie bestan,
der eren werc in nicht verlan,
und wil er wegen sich hin dan,
der eren werc mit tugent, sprich,
du wiser, der den edelen frut erschein:
nu, dar, verwegener mut, mutwille!
mutwille quam ie heim und sweig des stille.
din heim, daz ist bescheidenheit
so clar als ein berille,
nimst du ir rat, der tut dich wol mutwillen.
wilt aber nu mutwillen eine,
so wizze, daz din mutwille ist unreine.
mutwille lat dich an unterscheit,
(...) daz dir nicht heil erscheine.
dir wirt vil selden, macht du mutwillen stillen.
will din mutwille herlich sin,
hil dich und twing in wider in,
wis nicht sin,(...) la in wesen din.
uz dir bescheidenheit tu schin,
im rat der wisen meister vin,
so wirt der mutwille als in spil
durchliutert, daz er gewinnet lut, sich zu!
sage an, gelücke,(...) waz sol werden
von dir? du bist vil seltsan mit geberden,
mit tat und mit bescheidenheit,
des muz zergan uf erden
din wesen, ez ist zu laz bi fürsten, herren.
wol hin, ir edelen hantfesten,
welt ir iuch niuwen als des manen glesten?
man muz iu sin alzit bereit.
wil man die warheit mesten,
als uns wil liegen sich mit kundem werren?
vil edeler, nu besinne daz:
zil aller selden warheit maz,
die nim und wis des nicht zu laz,
oder du verdienest gotes haz.
für ware wort so zimt nicht baz,
sit got sich warhaft nennen wil:
daz nieman ware wort im haz zertrage!
wer nu dem adel sin art zertrennet?
der ungekorne bist du, fürste, genennet.
fürste ist von adel, nicht von kür,
ir wisen, daz erkennet.
swie krum ein stab, ein bart und griser stimme,
man sol sie doch nicht fürsten heizen.
nach ir geburt ie uf den adel erbeizen -
ez si ein keiser, ein künig - da für
ein babes; la mich daz meizen:
für war sie sint noch fürsten me mit grimme.
swie sie sin zu dem amte erkorn,
(...) nie wurden sie darzu geborn,
swie ho die fürsten sin beschorn,
swie sere die werlt in habe gesworn,
- ir herren, daz si ane zorn:
sie sint nicht bürtig fürsten hie.
dem adel die kür machet zart ir ger.
ich wil dem adel macht bewisen:
daz ein ist an geburt, die sol man prisen;
daz ander adel von der kür,
gewalt muz adel spisen;
die dritten wirde er fecht mit altem schatze.
merke ieslich adel gar besunder,
ist tugent(...) im nicht obe unde under,
ez ist verhönet, als ich spür,
erloschen als ein zunder,
daz in ein wazzer vellet. uz dem satze
kein adel sine tugent gebar,
schein liecht so vinsterlich gevar.
mich müt, swa ich sich grawez har,
daz ane tugent verzert sich gar.
zucht ist ein malerinne clar,
ir ritterschaft schöne unde rein
gepinselt und gemalt. nie slacht den strich.
ich lobe die stetikeit nach rechte,
mit aller tugent so ist sie die slechte.
williger mut und stetikeit
nimt und gibet sich zu knechte.
dem gibe ich unterscheit, daz sol man merken:
an guten dingen habe er stete,
an bösen dingen neme er ander rete.
ich prisete ez nicht mit unterscheit,
ob mich ein frouwe bete:
sich sol der mut ie mit der tugent sterken.
swer stete an bösen dingen ist,
er minnet unstete zu aller frist.
frou ere hat nicht argen list,
in aller tugent ir genist
an allem dem, daz gat uz crist.
ein ieslich ding in steter ger
begert, swaz sin geburt im sneit erlich.
ein grozen wandel wil ich wizzen.
swenn der sich steter tugent hat geflizzen
(...) nu vellet uz der stetikeit
in laster gar zerrizzen,
dem swin ein ebenspil er tut mit willen.
die kürn ein hol wol mit unflate
für blünde grüne hübeschlich mit hübeschem rate.
hin, arger mut; hin, swachez cleit,
du list in schanden quate;
sich muz din nennen bi den edelen stillen,
vin als ein golt so ist ir nam.
din werc, din wort, man, ist dir gram;
du würde in steter tugent zam,
nu bist du in den schanden lam.
sich, wilder valant, sich din scham:
din arger mut lat als daz swin,
vernüllet al din nennen vil unrein.
ein tumme diet han ich besunnen,
der wenen hat so hohen pris gewunnen,
daz nu die scham und reine zucht
in sint so gar entrunnen,
daz ich ir geberde nicht me kan erkennen.
swaz ander liute tugent zeigen,
die kunnen sie mit spehem hönen veigen,
und ir verschamte ungenucht
sol sich so ho ersteigen,
(...) daz(...) nieman tar ir sprache liegen nennen.
in wane ein künig, nach dunke ein man,
sin, daz bescheide mir, sage an!
< swenn hat gekret der abenthan,
der marner daz krut wol triuten kan.
derselben tat ouch me zerran.>
wol hin, gar offenbar ich bin,
der sweren wil, den tugent nie nicht erschein.
ir edelen, sit warhafter worte,
und minnet triuwe in herzen, durch die pforte
so mag got in die sele komen.
lat iuch an keinem orte
meinlichen vinden, sin craft muz daz besuchen.
ir sult nicht die gelübede verbieten,
daz ir nu secht, daz ir iuchs müget genieten
mit ganzer macht, han ich vernomen, -
als ie die wisen rieten,
lat iuch nicht ungewissen mut beruchen.
schicht reiner werke, swa die si
pflicht, der unzüchte weset fri
und eret frouwen ouch dabi.
kunst ist der zucht ein blündez zwi,
si git iu guldin lob für bli,
daz dise lere an iu ir icht
in triuwen haltet, ritterschaft, von mir.
we, daz die edelen nicht gedenken,
wie ir geberde ir adel müge krenken:
lüge unde trüge und falscher mut,
die dri niur unart schenken.
ein ieslich adel sicht man an edelen dingen.
sin wort, sin werc sin warhaft, stete.
an allez gunterfeit so habe er rete,
mag er nicht selber. ob erz tut,
so vare der edelen tete,
und tut er daz, so mag im wol gelingen.
der edelen art ist edele tat,
wer wil von unart edelen rat?
von fulem holze ein glimmen gat,
swenn ez die vinsterheit bestat,
daz glimmen ez an im selben hat.
sust wizzet, daz unedeler ger
im rat ir selber nimmer pflicht tut me.
scham ist ein tugent vor der schichte,
vil anvechtunge liden muz ir pflichte.
die scham ist nicht nach der genucht:
als ich iuch wol berichte,
sie heizet leit, ein spor der rechten riuwe.
man sol sich schamen, e man miste
mit swacher tat der eren hoch geniste,
die scham gebirt die reinen zucht:
sie edeln und gevristen,
für war sie sint ein spiegel clar der triuwe,
die uz froun eren komt so frut.
sie fliuzet als des lebens flut,
ir triuwe vor wandel ist behut,
in eren als ein jungfrouwe tut.
der eren werc, die sint so gut:
daz ist die triuwe,(...) die sich nie
verrücket, da der eren kür wol zam.
ich gibe den edelen rat vil guten,
daz sie mit williglichen sinnen brüten
ob ritterschaft und minnen spil,
so daz die wolgemuten
wip freischen reine tat in ir handelunge.
sie mügen selten höne sich mazen,
so sie uz rechtem grunt in herzen grazen.
der valscheit der ist also vil,
die nie uf eren strazen
hie quam,(...) daz hat gezalt der wisen zunge.
die minne und ritterschaft davorn
ie han gelobt und ouch gesworn,
sie sullen herte sin als ein horn,
daz sie nicht enmüe der schanden dorn.
frou ere hat sie uz erkorn,
des sult ir edelen minnen sie.
vor schanden so wert eren wat werlich.
swen ere cleiden wil, für wete
dem git sie ellenthaften mut, mit stete
zu minnen alle gute ding
für valsch und arge tete.
secht, lustig spil er hat alhie uf erden.
sin menlich zucht, sin menlich ellen,
sin ritterlichez leben kan im zellen
pris unde lob(...) und wolgelinc.
ouch künnen sie bestellen,
daz er gar williglichen muz verherden.
swar eren straze leitet in,
dar keret williglichen hin
(...) sin lib und mut und herzen sin.
vil wol ich des berichtet bin,
wie gut, wie zart si der gewin:
die ere ist rich und schanden bar,
iu mag hie lobes also vil geschen. xii.
vil hoher got, ie werde
hil lut wit unde breite!
vin wil daz herze in witze
ziln lob dir, hohe ere
rich, fürste sabaoth.
glich vater, sun mit geiste,
vin, dri persone kreftig,
din gnade uns hie schenket
salvator ho gepriset,
der werlte bermiglich.
strich an genaden hitze,
so daz min sin nu scheftig
halle in gotlicher gerde,
wan sie uns rechte riset.
alpha et o, nu leiste,
daz ich blibe unversenket,
herlichen, schone geleite
din hertiglicher tot.
(...) o adonai,(...) mere
du heil uns, vater rich.
o ischiros, gewaltig
dro und des tiufels morde,
baz, so er din erschricke,
fro ich zu dinem riche
kom, tetragrammaton.
from mache mich in tugende,
daz mines sinnes arke
baz uz der sünden flüte
gezücket werde: so reine
was künig altisonans.
ganz minen sin durchblicke
altissimus, der starke
ste, sünder manigfaltig,
daz ich den bruch beweine,
den ich begieng in jugende
in tummes sinnes glüte,
daz(...) ich der engel horden,
daz himelrich so fron,
vin schouwe an ewigliche
din antlitz luter, glanz.
grunt aller selikeite
- bunt alles heiles willen,
din munt, in süzer wise
funt mag kein sin durchgründen -
bist du, atanatos.
crist, swer an dine wunden
mit ganzer ger gedenket,
schrit, mane mit sinnes werken
(...) sie creftiglichen fliezen,
als(...) do din marter was.
laz uns din barmunge risen,
daz wir icht sin versenket.
messias uns bereite
und(...) minne in daz herze gieze,
daz wir in richtes stunden
nicht komen zu den lerken.
laz uns din barmunge stillen,
nu hilf uns, o theos,
din blut wasche uns von sünden,
(...) daz wir dich schouwen baz.
git iu ein guter rete,
sit sicher, hohen herren,
so lit da triuwe und ere.
wit sit ir des getiuret,
daz spriche ich offenbar.
swaz rete ein valscher bringet,
die komen uz swachem grunde,
swie suze si sin losen.
ieslichez obez man smecket
nach sines stammes art.
warte, ob ich rechte lere:
ez quamen uz ir munde
nie valsch noch kein unstete.
(...) swa guter fan mein decket,
der stein ez davon twinget;
den heget(...) mit den rosen,
(...) swer meine tat versperren
da welle, daz ist war.
swer aber sich astiuret,
der vert ein böse vart.
vürste, ein name gewaltig,
mür si im al unstete,
ein tür der grozen eren,
kür rechtes und gerichtes
zimt im zu sachen wol.
nimt ein fürste ein unfugen
an sich, daz lit nicht schone.
man sol kein fürsten irren,
daz understan die wisen
vil billich nach ir mut.
gut solte ein fürste meren,
so würde im lob zu lone.
wirt im ein urteil faltig,
ir kunden und ir grisen,
ir edelen und ir clugen,
die sich den schanden virren:
baz zimt der tugent wete,
rein fürste sin ere sol
ein spiegel angesichtes:
(...) so ist din ere behut.
mir wirret an den hösten:
ir sit nicht edelheftig,
vin zwir. in eren pfachte
schier ez solte ende vinden,
daz ir lat slichen hin.
waz mag die fürsten tiuren?
ein edelhaft gemüte
rein, alle sache zeigen,
vil nutzes do erwerben:
da denket ir fürsten an.
man vint in aller achte,
daz edelhaftig güte
ie bringet richez trösten,
so lazzer mut verderben
an herren ungehiuren:
die sullen sich hie neigen,
wil ieman erenkreftig
sin niden lazen sin.
(...) sich, schanden meil muz swenden,
swer edelhaft sin kan.
pitius, über wone
trit uz der infel werde,
din strit, din arc gebere
mit rechte nicht kan volgen
dem edeln krummen stab.
wem sol ich dich gelichen?
des basilisken erge.
wes sitzest du so nahen
bi hohes küniges siten?
pfu, phi, du stenkest in.
hin, daz din schande vere,
dim falschen lip ein scherge!
nu, künig von babilone,
den tücke uf ochsen riten,
den man zuhant gunde richen,
du kanst wol miete enphahen.
fri bit ich, ane geverde
(...)
(...)
des, swenn ich verre bin.
(...)
tot müste sin sin bliben,
swa daz geschicht mit heil.
komt sie mit liechtem schine,
fromt sie im friuntlich list.
daz riche uz siben münden
maz ie sin kür mit kreften:
da laz den beheim schenken,
waz tut dann der von pfalze,
her truchseze eren vol?
der marschalc ist von sachsen;
sol sin ein kamerere
wol brandenburc, der herre;
richt mainz in tiutschen landen,
des riches kanzeler.
der kölner bischof denke,
waz im zu walchen were:
wes kanzelt er hie friunden?
trier, laz uz dinen handen
des riches caplan wachsen,
daz rate ich nicht zu verre.
secht, pfaffen meisterscheften,
wer künig wesen sol!
< ez walze, swar ez walze>.
des jahet ir mit ger. xiii.
ich wirbe, als ich von rechte sol:
den liuten singe ich minen sang.
den biderben er gevellet wol,
die geben mir ir habedanc.
ist denn ein valscher ouch dabi,
der irret mich der biderben gunst
mit maniger rede: sus wirt min kunst
vil selten ungemaches vri.
ich gibe der zit ir wise und wort,
ich unterscheide ir lieb und leit.
unmaze hie, unfuge dort,
ich(...)
(...) missefarn.
trit ab nu, ungefüger man,
oder ich gan aber von dir hin dan.
wer möchte sich vor dir bewarn?
ich singe, als ich der werlte gan,
zu stiure freudenricher tat.
swer werben wil wol als er kan,
dem gibe ich liebe unde rat.
komt im min sang zu stiure da,
so daz im sorgen werde buz,
der sende mir den sinen gruz,
er from im hie oder anderswa.
ich wil in wegen, als er mich wiget,
der min zu kempfen hat gedacht.
ob er mit swigen da gesiget
und swenn sin spot er hat volbracht,
da bi denke ich ein ander teil:
für war, entloufet im sin pfert,
ez ist zu vahen mir unwert,
swie groz ez were. nu si heil!
die herren han ein list erdacht,
damit sie wenen sich erwern.
swaz künste nu wirt für sie bracht,
sie jehen alle:< ir wellet hern
den alten meister erewin,
der funt, der was da vor ouch sin.>
ob ouch wol die sprache ist min,
so treit er doch daz kriegen hin.
(...) uns ist erloubet, ob wir mügen,
zu cleiden alter schanden(...) bracht,
kan unser fuge da getügen:
der sprüche spehe an sie flacht
vor uns der alten meister kunst.
gesundert doch von in herabe
der worte fündeln, daz er habe
vor uns, blibe in der alten gunst.
swer der materjen cleit e gab,
von pfelle, samit rich gewant,
durchblümet ende und urhab
mit sprüchen ganz, vin, rich erkant:
danc habe sin herze und sin sin.
komt aber der materjen such,
cleide ich sie in ein niuwez tuch
(...)
swer biten muz und biten sol
und betelicher gabe gert,
des biten zimt zu hören wol,
und ist nicht übel, wirt er gewert.
ein betelich gabe, ein billich bieten,
die zwei sint wol von einer art.
unbillich bete hat sich bewart
vor wisen, vorbedachten siten.
< ich bite dich> und< ez muz doch sin>,
die bete sich(...) mischet mit gewalt.
ouch wirfet sich ein twingen darin,
daz ist unbetelich gestalt,
sit bete von art genaden darf.
swa danne gewalt sich mischet dar,
da wirt daz flehen missevar:
gein dem unwille ie sich entwarf.
< ich bite>, daz ist ein armez wort
und ist ein kranke sicherheit.
wert ist< gewert> uf manigen ort,
doch ist der zwifel ie sin cleit.
ez darf genaden,(...) swa ez gert,
(...) und suchet ez,(...) da ez nötig si:
swie vil im fuge wonet bi,
ez muz sich schamen(...) unerwert.
swer liegen bringet in den spruch,
daz man sin von im ist gewon,
(...) daz ist doch ie ein minner bruch,
daz maniger(...) verdirbet davon,
dann ob er liege, von dem man wil
triuwe unde warheit sicher sin.
des lüge nimt michel laster in:
verschamter, dir ist nicht zu vil!
in swelchem dinge sich ein man
verschamt, dem hat er an gesiget.
kein laster dem gewerrenn,
sit er ez allez ringe wiget.
ez ist an allen liuten war:
swa man des lasters sich nicht schamt,
da ist der tugent vuz erlamt:
dem zimet niur verfluchte schar.
swa man wiget laster für die tugent,
da wil die zucht nicht meister sin.
so scham dich, gar verschamte jugent!
du tust alsam ein tummes swin,
daz vür den grünen anger nimt
die trüben lachen und daz hor.
da hüten sich die biderben vor,
wan ez niur swacher diet gezimt.
der venix sich verbrennen muz,
swenne er zu hundert jaren komt.
er junget sich wider, so wirt im buz,
swaz im sin alter hat gefromt.
darzu geliche ich(...) blöde jugent,
die ir erwirbet, daz ir nam
in eren glenzet, sunder scham
ob wol der lip komt in untugent.
< ich lobe>, deist ein guter funt
und ouch der hochsten eren spil.
git imz daz herze und ouch der munt,
wol im, der ere erwirbet vil.
swem ez aber komt mit lügen dar,
dem treit ez unter(...) ougen scham.
den fromen lob(...) ie billichen zam:
lob mit der folge ist wol gevar.
lobe ich den kargen um sin gut,
ob mir ein heil da von beschicht,
liez sich da mieten zu min mut,
son hete ez doch der volge nicht.
ich mag wol danken im der tat,
ich sol in aber nicht fürbaz loben,
swie vol er schatzes si geschoben,
sit daz im lob nicht wol an stat.
ein cleine woltat sol ich loben
des biderben mannes gar für vol.
des lob kan nieman(...) überoben,
sit ez im zimt so rechte wol:
des fromen tat von herzen gat.
ob wol der böse ein ere gefromt,
sit daz ez nicht von herzen komt,
durch daz man ez verderben lat.
swa grazet hoher herren munt,
für war, da wonet unwitze bi.
zunge unde kel ist ungesunt,
des wis du alles davor fri.
dem du nicht anders woltest geben,
dem gib doch, da du nimest pfant,
durch süze durft in fremder hant
entwellet doch der diener leben.
swa herzen mut gemeret ist,
daz git vil manegem hohen pris,
der durch ein wip und liebe daz frist,
leget uf die wage in aller wis.
ein herze erwirbet daz mit siten,
daz man me durch sin liebe tut,
dann durch den schaz und allez gut.
solch mut hat herze wol erstriten.
swelch herre me wil sin geforcht,
dann er geminnet wolde wesen,
wer billich dienest dem erworcht?
daz han ich selden me gelesen.
(...) wan swa ein man gefangen lit,
wie cleine schuld die buze si,
ich wene, ir wolte er wesen fri.
twang selten holden dienest git.
ahi, sich böset liut und lant,
wie gar ez nimt an selden abe!
der fürsten gabe mit frier hant
und ouch der herren uz richer habe
git nieman nicht, daz selde ist gar.
slint in dich da ein fluches wort,
in solcher wise hie und dort
ist daz din nam wirt missevar.
ich singe und sage iu immerme:
we iu(...) ir kargen zagen!
wie mag daz gut iu tun so we,
damit ir möchtet wol pris bejagen?
ir solltet immer danken gote,
daz er daz gut bescherte iu ie,
damit ir möchtet erwerben hie,
daz man iuch hieze< froun eren bote>.
wie tun die richen edelen so,
daz sie nicht hoher eren samen?
man ist der buze todes fro;
des möchten sich die lebenden schamen.
sit nicht wan ere zu mere wirt,
swaz alle werlt zu handeln hat,
wol im, der ez so hinder im lat,
daz ez trost sinem namen birt.
swer me wil wizzen, dann er weiz,
und me wil kunnen, dann er kan,
der muz verdulden schanden sweiz
und ist ein unbesinter man.
wirt apfelmus uz bonenblut?
zahi, wer tanzet? valerei!
trif dri, so gilte ich dir die zwei!
bi pfifen were ein swigen gut.
der star ein rede wol lernen mag.
sprich, dietrich:< setze mir den stul>.
der worte sin und ir bejag,
daz fromt im nicht um einen pful.
sust ist er der genaden fri:
der redende geist nach der vernunst
git und nimt im der worte kunst
und meldet, waz darinne si.
der vogel sprichet und enweiz
nicht,(...) waz sin sprechen diuten mag.
sust mangem ist min sprechen kreiz
und claffet als ein hamerslag.
(...)
(...) nicht, waz er tut
und leistet doch sins herren mut.
nu trif, nu traf, der stoc sich wirt.
ein berc etna genennet wirt
durchliuchtig unde flammenrich.
in creftigliche glut verbirt,
und brinnet nicht wan sin selbes tich.
den berc geliche ich einem man,
der haz in sinem herzen treit,
davon er selber trinket leit,
und fürbaz schaden nicht enkan.
ein slange uz einem ise slouf,
ir leben was von froste kranc.
do quam ein man und hub sie uf
und trug sie heim, daz was ir danc:
(...) do er sie schutte bi der glut
und(...) sie erhitzen do began,
ir gift sie aber do gewan
und schoz, als noch der böse tut.
durch got swer triuwe in herzen habe,
der laze sie nimmer von im komen.
swer an der triuwe lazet abe,
der hat den scharfen tot genomen.
triuwe ist ein spiegel, den der man
vor im gein aller werlte treit.
triuwe ist daz himelische cleit,
daz uns got hat gesniten an.
triuwe ist der werlte bestez gut
und ist des himels hoher vrome.
ir edeln, sliezet zu den mut,
daz untriuwe icht darin bekome.
swelch herze ein untriuwe in sich lat,
meil unde flecke lat sie da,
würde er von tusent jaren gra,
daz er dannoch die masen hat.
vil edeler, süzer, starker got,
man bezzert wol gein dir ein ding,
daz dannoch ist der liute spot.
sich uf, getriuwer jungeling,
hüte dich vor ungetriuwer tat!
begast du sie, so wirt beschaben
din nennen, so du bist begraben,
swie dirz doch got vergeben hat.
ich danke im als ich widerkome,
swer mich in spotte grüzen wil.
mir komt von grozem lichter ein ome,
e daz sins heils geregenet vil.
unkunde ist selden richer gunst,
doch wolte ich ie der kunde enbern,
swa man den gast wil e gewern,
swie gar geheimet si min kunst.
we, armer! übermütig(...) traz,
wa lit din tegelichez brot?
snel ist hin durch ein guft der schaz,
und koufest du dir erste not.
den du mit güfte vor verlür,
do dir ein clamer morgen schein,
er lat(...) ruschen an den stein
und komt mit senfterunge für.
armut, ich wil nicht wizzen, waz
(...) du(...) leides hast getan.
ez were wunderlich, sunder haz,
möchte ez nach sinem willen gan:
waz tete er danne, und hete er gut?
so pfuchte er als ein eberswin.
armut, du müzest selig sin,
du stillest manigen übermut.
hei, hei, gelücke, waz du kanst!
pfiu dich, so du nicht ebene wilt,
swem du der rechten schiben ganst
und der stat(...) hinter dinem schilt.
din stürmen gat wol uf, wol abe,
din treffen hat niur einen sin:
daz ist vil maneges ungewin,
des gan die alten bi dem stabe.
ir edelen suzen frouwen gut,
tut nach der alten wirdikeit!
swer nie(...) truc ritterlichen mut,
den lat iu immer wesen leit!
ez was ie guter frouwen site:
swer ritterliche fuge trage,
den lieblich grüzet alle tage,
so volget iu frou selde mite.
ir hohen frouwen, ir reinen wip,
ich han des recht, daz ich iu sage,
waz mag gedûren iuwern lip
ie baz und baz von tage zu tage:
daz eine von der andern icht
mit willen höre ein swachez wort,
sie schütze hie und decke dort.
daz ist ein suze zuversicht.
ich weiz nicht, waz ich sprechen sol,
nenne ich sie engel oder wip?
von mute ein engel,(...) spriche ich wol.
swenn aber des reinen wibes lip
mit tugenden wirket wibes recht,
beide engel unde wip sie si,
des namen lat sie nieman fri,
der name der ist ir eben und slecht.
wol mich, daz ich sie han gesehen,
von der ich hohen trost enphie.
der ganzen warheit muz ich jehen:
ein schöner wip gesach ich nie.
ach, herre got, gefüge sie mir,
daz sie mir werde zu rechter e
uf diser werld und nie man me.
nach minem ende so habe sie dir.
ich spriche ez wol uf minen eit,
daz in der werlde(...) nicht enist,
daz alle sorge und allez leit
vertiuren müge mit süzer list
baz dann ein rein, trut, selig wip.
ahi, wie wolgemut ein man
muz sin, swenn sie in lachet an!
den spiegel heize ich leitvertrib.
sich unde merke, ein selic wip,
wer dir zu fröuden wol behage
und der mit züchten sinen lip
hat ummeverwet alle tage:
sus sich dir minnet mannes mut.
ob din ein richer arger gert,
der ist nicht eines lones wert:
habe dir din ere, laz im sin gut.
wip, sit du loser blicke bist,
als dich von art ist angeborn,
ich wil dich leren einen list,
daz wandel wirt an dir verkorn:
wis diner blicke nicht zu bald.
wan da du spürest zucht der jugent
oder ritterliches herzen tugent,
da wis mit blicken wol gestalt.
solte ein verlegen geteling
den frouwen also wol behagen,
der nie sin lip uf einen ring
gefurte(...) durch ein prisbejagen,
als einer, der lip unde gut
durch frouwen ere wagen tar,
ez si in schimpf oder ernstgefar:
daz were ein ungefüger mut.
sit vrouwen güte und ritterschaft
mit innicheit einander gern,
so zimet(...) wol ir beider craft,
daz sie einander so gewern:
(...) swa güte danke biderber tat,
da solde ritterschaft sich zern
durch gut zu hohen prises kern.
solch mut vil lobes erworben hat.
frouwe, an dem bette sunder scham
soltu bi liebem friunde sin.
ez wart nie vrouwen man so gram,
tut sie im solche fuge schin,
ez muz ersenften sinen mut.
swa sich nu lieb gein liebe schamt,
da hat die minne nicht vol ir amt:
scham grozer liebe unsanfte tut.
kein lieb sol scham gein liebe han,
daz rate ich uf die triuwe min,
so wirt in fröude kunt getan
mit ganzer liebe sunder pin.
swa lieb gein liebe schame hat,
da enmag nicht rechter triuwe sin bi.
lieb sol mit liebe wesen vri,
soz nieman sehe, daz ist min rat.
ein rechter minner der sol han
zucht und da bi bescheidenheit.
er sol ouch stete undertan
sin einer minneclicher meit,
die im erhöhe sinen mut
mit rechter liebe sunder pin.
so wirt im minne und vuge schin,
ob er ez tougenlichen tut.
er sol ouch balt mit worten sin
gein siner vrouwen minneclich,
und ouch mit werken sunder pin,
so wirt er lichte fröudenrich.
grift er ez vesteclichen an,
im mag da pris vil wol beschehen,
sust hört man ie die wisen jehen,
wil er durch böse triuwe nicht lan.
also ein frouwe geflammet sich,
daz hat(...) getichen tougen brant.
heimliche liebe diuche in dich,
daz din geberde icht werde erkant
wan dem, der din zu rechte pflege!
dem liebe dich, swie wol du wilt,
und schirme al bloz, gar ane schilt,
da sich din scham zurücke lege!
swie stetes mutes ein vrouwe si,
sint ir geberde wilder site,
man wenet, da si wandel bi:
dem reizel volget lage mite.
sust ieslich ding sin zeichen hat,
da bi ez wirt den liuten kunt.
zucht decket dicke swachen grunt,
ein gut geberde wol an stat.
des liebe muz ouch verscheiden sin,
dem freude(...) swindet ane not.
mir jach mins herzen keiserin,
die triuwe die were nahen tot,
da sich die minne an hete entzunt.
untriuwe hat des war genomen.
wie balde ein zwifeler ist komen!
des valwet manig roter munt.
frouwe, ich wil dir ein fuge sagen:
du habe nicht, daz du wolfeil gebest.
wis tiure, so macht du behagen,
und lobe got, die wile du lebest.
ez si din blic oder din gruz,
ez si din wort, ez si din site,
da macht du dich getiuren mite,
daz sorge von dir swinden muz.
wolfeile untiuret alle ding,
daz man sie ringes koufes git.
wolfeile treit der schanden ursprinc,
wolfeile treit allen eren nit.
nie ding so tiure wart gesehen,
man möchte ez so wolfeile geben,
daz ez gewünne ein swachez leben.
des sicht man leider vil geschehen.
swelch wip durch miete liebe hat,
der taget nicht rechter liebe tag.
dabi so gibe ich einen rat:
man koufe sie, so man nehest mag.
des darf die rechte liebe nicht:
die tratzet niur uf lustig art,
wan daz ir ere sie bewart
in also minniglicher schicht.
hüt iuch, ir minniglichen wip,
daz miete iuch icht zu koufe trage.
swenn also zarter, lieber lip
wolf eile wirt, ouwe der clage!
gar allen schaz vertrüge ich baz,
wan der unwibe ist also vil;
der ich doch keine nennen wil:
der schaz treit allen eren haz.
wol drier hande hohen mut
ein man durch frouwen haben sol.
der eine ist also wol behut
und tut doch uzer mazen wol:
ein stolzer man leget sinen sin,
daz er daz sicherlichen weiz,
daz im wert immer tröstlich geheiz
ir angesichte uf den gewin.
den andern hohen mut ich sage:
ein man(...) durch liebe reine wip
heimlichen werbe alle tage,
durch hoffen, daz ir zarter lip
im sende trost und zwifel doch
- daz witzet unde sterket mut -
und daz er so menlichen tut
uf ritterlicher minne joch.
swenn man daz angesichte hat
enpfangen und daz lustlich fro,
darnach heimliches herzen rat
durch hoffen, ez(...) geschehe also,
die dritte freude ist, daz ein man
gewarnet si, daz sinen lip
heile ein gefioliertez wip
mit steter liebe, als sie im gan.
ein paradis der reinikeit,
ein zuckergarte der süzen tat,
ein schilt für allez herzenleit,
der anders nicht wan gutes hat,
daz bistu, frouwe, ein selig wib.
ja, wol ein gut gedanc ist daz:
ja wart nie man uf erden baz,
wan der lit bi ir wizen lip.
frouwe, ob dir got icht gutes gan,
daz dir ein man wirt zu der e,
so günne im, daz er si ein man,
dun macht in nicht(...) getiuren me.
und hastu, frou, hie frouwen zucht,
(...) daz du ouch nicht bekrenkest in
und swechest dines prises gewin,
da hüte dich vor, vil(...) süze frucht.