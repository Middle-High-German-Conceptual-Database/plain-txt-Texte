johannes von freiberg diz büechel heizet daz rädelin und ist von einem maidelin
jôhannes von vrîberc,
der mangez wunderlîche werc
ûf der erden würken kan,
der wil aber heben an
und uns ein büechel tihten
von seltsænen geschihten.
ez ist wâr, daz ez geschach,
wan der ez hôrt unde sach,
der sagt mirz vür die wârheit.
nû hoeret, lieben kint gemeit,
diu seltsænen mære.
ez was ein burgære
in einer stat gesezzen,
an tugenden gar vermezzen.
er was biderbe unde rîche,
daz man sînen gelîche
zu den selben stunden
niergen hête vunden
in der stat über al.
sîn lop hâte wîten schal.
er lebt ân alle schande,
wo man in dem lande
sînen namen nante,
daz man in wol erkante.
sîn vrouwe was schoene und dâ bî guot.
sie hâten beide senften muot,
des mohten sie mit vröuden alden
und aller sælden walden,
der burger hât ein schoenez hûs,
dâ zogten herren în und ûz,
ritter und ander geste,
den tet man hie daz beste,
daz man imer kunde.
zu der selben stunde
het der wirt einen schrîbær,
enruocht, wer er wa.
er was zühtic unde guot.
er hât sînen muot
und alle sîne sinne
gesatzet nach gewinne,
alsô daz er gerne tet
schoener vrouwen gebet.
man vint noch mangen degen,
die des selben site phlegen,
daz sie dienen vrouwen ûf rîchen solt;
weder umb silber noch umb golt,
niht wan umb ir minne:
als satzte der schrîber sîne sinne.
mit im sô dient ein meitîn,
ûf die hât er die sinne sîn
alsô gar gekêret,
daz er was beswæret
mit maniger hande sorgen
den âbent und den morgen.
wer daz meitîn hête gesehen,
der müeste mir der wârheit jehen,
daz sie benamen wære
gar unwandelbære!
ir scheitel was wîz unde smal,
wol geschicket hin ze tal,
sie hâte zarte löckel,
sie was gesmücket als ein töckel.
zu den sîten was diu liebe smal,
sie was minnenclich über al
biz ûf die vüeze gemezzen:
got hâte an ir nihts vergezzen.
ir munt brant als ein rubîn:
daz brâht den schrîber dicke in pîn,
daz er niht zeiner stunt
solte küssen iren rôten munt;
ir wangen lûhten als die rôsen.
wen er durch lieplîch kôsen
zuo der juncvrouwen gegienc,
übellich sie ez enphienc.
er bat sie lieplich umb ir minne.
sie sprach:< ir hât niht guoter sinne,
ir ret als iu ein holre.
mich dunket wol ir hât den kolre,
der gêt iu in dem houbt entwer.
iuwer rede ist mir unmær,
iuwer rede sult ir iuch mâzen
und sult mich mit gemache lâzen;
ich wilz iu vürbaz niht vertragen,
ich wil ez mînem herren sagen!>
waz er güetlich wider sie sprach,
übellich sie ie wider stach.
sprach er< jâ>, sie sprach< nein>,
alsô hullen sie in ein.
sprach er< swarz>, sie sprach< wîz>,
dar an legte sie iren vlîz.
waz er an ir geruochte,
nimer sie daz guot gedûhte.
des krieges sie lange mit im phlac,
biz an einen suntac,
dô hâten sie vil vremder geste
und mit arbeit überleste.
von dem morgen biz verre in die naht
hât diu juncvrou gewacht.
die geste wâren slâfen gegangen:
sus was diu juncvrou bevangen
mit müede und mit arbeit;
ûf eine banc het sie sich geleit.
der schrîber gegangen quam,
der juncvrouwen er war genam,
daz sie entslâfen was.
ûf den oven er gesaz;
sie slief, er wachte.
der schrîber gedâhte
wunderlîcher dinge vil,
der ich niht aller sagen wil.
sînen vinger begond er netzen
und an einen stein wetzen,
daz er aller râmic wart.
hin huop er sich an die vart,
daz lieht nam er in die hant,
er huop der juncvrouwen ûf ir gewant
hôch über daz kinne,
daz sie sîn nie wart inne.
dô sach er stên ir brüstelîn
alsam zwei pardîsepfelîn.
wer sich mit vröuden,
besunder göuden
dar zu hête gesmücket,
dem wær sin trûren entzücket.
von den vröuden ich niht,
wan ich bin enwiht,
vollen gesagen mac;
in dûhte tûsent iâr ein tac.
ir lîp was allenthalben sleht,
gestalt wol nâch wunsche reht.
zen sîten was diu liebe smal,
lieplich geschicket hin ze tal
biz ûf der rôsen gertel:
wer nâch lust ein vertel
solde dar zu hân getân,
der müeste allez trûren lân.
obwendic dem rôsenbüschelîn
mit dem rehten vinger sîn,
mâlet er ir ein redel,
als ein kleinez medel
lîse dar über gekrochen wære.
nû hoeret vürbaz disiu mære!
under dem nabel an der wîze
macht er irz mit vlîze
al umbe und umbe sinewel,
mit swarzem râme ûf ir wîzez vel.
jâ nimt mich wunder wes er gedâht,
daz er die wîle niht enlacht.
dô daz redel wart bereit,
diu kleider wider über geleit
wurden der juncvrouwen an der stunt;
er kuste sie an iren rôten munt.
der schrîber sich umbe karte
mit mangem klegelîchen worte.
nu merket disiu mære:
wie dem ze muote wære,
der dô wære gesezzen
drî tage ungezzen,
und in einen garten quæm gegangen,
vil obzes sæhe vor im hangen
und torst sîn doch niht brechen:
als mac ich dem schrîber sprechen,
daz er sô von dannen gienc,
daz er sie niht umbe vienc.
des leit er grôzen smerzen
im grunt sînes herzen.
er gienc zu bette slâfen,
er schrei vil lûte wâfen
über die siuberlîche meit,
daz im sîn vröude wart verseit
von ir alze sêre.
waz sol ich iu sagen mêre?
im begonde sêre erlangen,
als einem vische, dem dâ ist engangen
daz wazzer und lechet ûf dem lande:
sust was dem schrîber ande;
sîn herze in jâmer eitte,
daz er kûme erbeitte
biz an den liehten morgen
mit manger hande sorgen.
do er die juncvroun an sach,
gar lieplich er zuo ir sprach:
< got geb dir guoten morgen!>
sie sprach:< ir habt vil zu sorgen!
wâr nâch welt ir dâ wider streben,
wil mir got einen guoten morgen geben?
wirt mir ein guoter morgen nu,
daz kumt von iuwerm wünschen niht zu;
iuwers gruozes ich wol enbære,
wan er ist mir gar unmære.>
er sprach:< eiâ, wie redest du nu?
jâ spræche dû mir güetlichen zu
dô ich dich güetlich umbevienc
und mîn wille an dir ergienc,
dô swigest dû vil stille,
wen ez was ein guoter wille>.
sie sprach:< entriuwen daz ist niht wâr.
ich wold ê hût und hâr
mir abe schinden lâzen.
als wærlich sît ir verwâzen
hiut und iemer mêre,
wolt ir mir mîn êre
alsô mit worten rouben.>
< wilt dû mirz niht gelouben>,
sprach der schrîbære,
< daz ist mir gar unmære.
daz sprich ich âne smeichen.
ich wil dirs geben ein zeichen,
daz du selber muost jehen,
daz ez vür wâr ist geschehen.
wan dô ich bî dir gelac,
biz schiere wolde werden tac,
dô mâlet ich dir ein redelîn
vorne an dem bûche dîn,
ê dannen ich von dir schiet;
mîn sin mir daz riet,
sint ich die wârheit reden sol.
jâ west ich daz selbe vor wol,
daz etlicher vrouwen stêt ir site,
daz sie niht wil, daz man sie bite;
unde ê sie danne tæte
des man si güetlich bæte,
sie begünde ê sprechen unde jehen,
ez wær ir slâfende geschehen.
ez sî dir liep oder leit,
sô ist ez doch diu wârheit.>
sie sprach:< entriuwen ist daz wâr,
sô sint guldîn mîniu hâr.>
er sprach:< nû mahtu ez besehen,
sô muost du mir der wârheit jehen>.
sie gienc in einen garten,
und wolde der wârheit warten.
sie trat hinder einen boum,
sie greif nider an den soum,
sie huop ûf ir underste wât:
dô sach si stênd ein swarzez rat
an irem bûche vorne.
der juncvrouwen wart vil zorne.
sie sprach:< wie hât er imz gedâht,
oder welcher tiuvel hât in brâht
sô nâhen zuo mînem lîbe?
hât er mich ze wîbe
alsô slâfende gemacht,
sô hât got wunder an mir geaht.
daz mac aber niht zu komen!
wie solde er mir hân benomen
slâfende mîn êre?
des engeloube ich niemer mêre.>
sus saz diu juncvrou und dâhte,
vil gedanke sie vür brâhte.
zetal sie aber nider sach
an daz redel unde sprach:
< schrîber kunnen liste vil.
dar umbe ich wol gelouben wil,
daz ez mit listen ist dar zu komen,
daz mir mîn meittuom ist benomen.
waz kindischer gedanke
und valscher wanke,
waz toerehter sinne hân ich nu?
wie mohte daz imer komen zu,
daz mir solde alsô ein man
mînen meittuom gewinnen an,
daz ich sîn niht gewar würde?>
sus truoc sie swære bürde
mit gedanken an irem herzen,
dâ von sie hette smerzen
von prîme biz ûf mitten tac,
daz sie grôzer sorgen phlac.
sie begonde aber her wider lesen:
< herre got, wie ist mir gewesen,
daz er mir daz redelîn
hât gemâlet an den bûch mîn?
ja ist mir in mînen gedunken,
ich sî gewesen trunken;
sô hât er mit mir getân,
waz er durch got niht wolde lân.
nû wil ich rehte zu im gên
und wil in biten unde vlên,
ob er mir welle verjehen,
wie mir armen sî geschehen,
daz ich mînen meittuom hân verlorn.>
sus hêt diu juncvrou gesworn,
daz sie von dem schrîbær
ze wîbe gemachet wær.
bî der selben juncvrouwen
sult ir merken unde schouwen
ein alt gesprochen wort,
daz ir dicke habt gehôrt:
die vrouwen habent langez hâr
und kurz gemüete, daz ist wâr.
alsô sprach her vrîdanc:
der vroun gemüete daz ist kranc.
diu juncvrouwe gienc alzehant,
dar sie den schrîber vant.
dô sie den schrîber ansach,
lechelîche sie dô sprach:
< ich solde zürnen sêre,
daz ir mir mîn êre
habt alsô beroubet;
wer hat iu daz erloubet?>
er sprach:< ich habez selber getân,
du maht mich schelden oder slân,
ob dû wilt wênic oder vil.>
sie sprach:< triuwen, ich enwil
iuch slahen noch schelden,
ir sult mich sîn niht melden.
des wil ich iuch gerne biten,
durch iuwer tugent mit guoten siten;
wie ouch diu schult ist dîn,
sô wil ich doch diu beste sîn.
sint daz ez ist geschehen nu,
sô wil ich daz beste tuon dar zu.
torst ich iemer wâgen,
ich wolde doch dich gerne vrâgen,
wen mîn herze ist gedanke vol.>
er sprach:< dû maht vrâgen wol,
waz ich weiz, daz sag ich dir.>
sie sprach:< sô sage, lieber, mir,
daz dir got iemer lône,
wie hâstu mir sô schône
an gewunnen mîne minne,
daz ich sîn nie wart inne?>
er sprach mit behendekeit:
< ich hât mich zu dir geleit.>
sie sprach:< wie? daz soltu sagen,
sô wil ichz niemer mêre klagen
und wil iemer sîn dîn eigen.>
er sprach:< ich muoz dirz zeigen,
ich kan dirz anders niht gesagen,
wie wir bî ein ander lâgen.>
sie sprach:< wâ, wen sol daz sîn?>
er sprach:< bis denne an dem bette dîn,
wenne die liute koment slâfen,
sonen darf uns nieman strâfen.>
diu juncvrouwe kûme erbeitte,
biz sich ir herre geleite
unde ander gesinde, daz dar inne was.
zu dem schrîber sie dô saz,
sie begunde im lieplich kôsen.
der schrîber begunde ir lôsen.
sie sprach:< ez ist iezunt spâte,
gê wir in die kemnâte!>
< ich gên gerne mit dir dar,
sô hân ich angest man wert sîn gewar,
wen die liute noch alle wachen,
sô hoert man uns beide krachen,
wen wir gên durch den ganc;
der stêt hô und ist gar lanc,
daz weistu selber wol.>
sie sprach:< dem sol ich getuon wol,
dar umbe lâz dîn klagen.
ich triuwe doch dich wol ze tragen,
daz man nimer wirt gewar,
daz unser zwei sint an der schar.>
er sprach:< liebe wiltu sô?>
diu juncvrou sprach:< entriuwen, jô.>
der schrîber was niht ze laz,
der juncvrouwen er gesaz
ûf iren linken rücke.
wart, ob er iht von gelücke
moht singen unde sagen,
daz in solt ze bette tragen
ein siuberlîchez megedîn;
sol daz niht grôz gelücke sîn?
ich wolde selber von gelücke sagen,
der mich sô ze bette wolde tragen.
er sprach:< du solt vil lîse gên
und ûf den vüezen vaste stên,
unde hüete, daz ich iht valle,
wen die liute wachent alle.>
sie sprach:< swîc, ich tuon,
dû bist ringe als ein huon,
sam mir sente alêne,
ich trüege dîner zwêne!>
er sprach:< liebe, und ist daz wâr?>
sie sprach:< wis ân allen vâr,
daz ich iht dir liege.>
sie hüpfet mit im als ein zige
in der stuben entwer,
beide hin unde her.
über eine hôhe banc
diu juncvrou mit dem schrîber spranc,
als ein hase über eine vurch;
daz tet sie allez dâ durch,
daz er iht dorfte vrâgen,
ob sie in mohte tragen.
sie sprach:< sihestu wie veste ich stê?>
er sprach:< liebe, tuo dir niht wê,
wan dû bist an dem lîbe swach.>
als ein rêch über einen bach
spranc sie über die swelle
wol gegen einer elle.
in daz bette sie in brâhte;
diu meit sich wol bedâhte,
den rigel suochte sie her vür,
sie stiez in veste vür die tür;
sie sprach:< nu wis ân allen vâr,
daz unser ieman werde gewar.>
er sprach:< ziuch ûz dîn gewant;
sint uns got hât her gesant,
sô wîse ich dir in kurzer vrist,
wie dir nehten geschehen ist.>
sie sprach:< ich hab mich dir ergeben,
wie du wilt, als wil ich leben
und wil sîn dîn eigen.
du maht mir bezeigen,
waz nu sî dîn wille,
dar zu swîg ich stille.>
sie wurden beide der kleider blôz:
ir vröude wart unmâzen grôz.
sie lâgen gar unverdrozzen
zu ein ander geslozzen
und mit armen umbevangen;
wer über si wær ergangen,
der möhte niht gemerken han,
welchez wær wîp oder man.
zuo der selben stunt,
dô wart ir beider munt
sô nâhen ze samne geriben,
man enhête ein mâhenblat da zwischen.
dô spilt er der juncvrouwen mit,
lieplich nâch der werlde sit
âne haz und âne nît,
als man in der werlde phlît
zu spilen mit der minne.
dô sie des wart inne,
daz ez was sô süeze,
diu juncvrou sprach:< ich müeze
mit liebe niemer tac geleben:
ich wolde allez dar umbe geben,
daz ich ûf erden geleisten mac,
daz daz spil werte biz an den tac.
solde ich leben als elias,
in dem roemischen palas
iemer inne gewaltic sîn,
daz liez ich durch daz spil mîn.>
er sprach:< liebe, wie ist dir gewesen?>
< daz kan nieman vol lesen,
noch vol schrîben,
diser minne trîben.
und wær daz mer tinte
und der himel perminte
und alle sterne dar ane,
beidiu sunne unde mâne,
gras, griez unde loup
dar zu der kleine sunnen stoup,
daz daz wæren schrîbære:
den wær iz allen ze swære,
daz sie vol schrîben und vol lesen
konden wie sanft mir ist gewesen.
diu zît endûhte mich niht lanc,
vor mînen ôren was ein gesanc,
als kleiniu voglîn sungen
und tûsent rotten klungen.
mîniu ougen viurîn mir schozzen,
als sie sæhen entsprozzen
rôte rôsen in dem touwe
in einer grüenen ouwe.
unser vröude nieman sagen mac:
mich dunkent tûsent iâr ein tac.
zu der selben stunde
was mir in mînem munde
honic unde zuckermel,
daz vlôz mir zetal die kel.>
dô sprach aber diu guote:
< mir was in mînem muote,
die wîle ich in den vröuden lebte,
wie ich in den lüften swebte.>
an des spiles ende,
dô greif si zu der wende
unde erwischte zwô nahtegal,
die hâten alsô lûten schal,
als ez wær in dem meien.
< dô wir uns iezunt wolden zweien,
dô>, sprach aber diu süeze reine:
< ich hât niergen ein glit sô kleine,
geloube mir der mære,
da ensæze ûf ein videlære,
und videlten alle den alpleich,
daz mir der sin gar entweich,
daz ich enhôrte noch ensach,
sô wunderlich mir geschach.
der mich tiure vrâgte,
daz ich die warheit sagte,
ich konde niht gerâten,
wie wir mit ein ander tâten.
daz dich got lâz âne leit!
nû wîse mirs anderweit,
sô wil ichz denne merken baz!>
der schrîber, der was niht ze laz,
er wert die meit als sie in bat,
vierstunt vor der hanekrât,
drîstunt dar nâch vor dem tage.
ez was ir beider herzen klage,
daz die selben holden
von ein ander scheiden solden.
er kuste sie an iren rôten munt
in kurzer wîle wol tûsent stunt,
er sprach:< got müez dîn imer phlegen!>
von dannen schiet der werde degen.
bî disem selben mære,
ir stolzen schrîbære,
sult ir prüeven unde merken
und iuwer gemüete sterken,
ob ir die vrouwen werdet biten,
daz ir rehte wizzet ir siten:
ez sî meit oder wîp,
welchiu zu der êrsten zît
ez machet gar nôtlich,
diu lât aller drâtest sich
dar nâch über komen,
als ir habt vernomen
von diser selben meit,
von der ich iu hân geseit.
ir gemüete was herte als ein stein,
sprach er< jâ>, sie sprach< nein>:
zu leste er sie überquam,
daz sie in ûf den rücke nam
unde truoc in in ir bette,
dô wart sîn allez wette.
hie endet sich daz mære
von dem schrîbære
unde von dem juncvröuwelîn
und ist geheizen: daz redelîn.