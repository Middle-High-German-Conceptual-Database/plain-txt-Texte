wir suln loben den heiligen geist
der unzællichen volleist,
diu uns von sinen gnaden chumt
und uns an mangen dingen frumt,
und dicher, denne wir uns verstan,
und furbaz, denne wir chunde han.
sin chunst, diu ist manger slaht;
sin tugent, die sint uz der aht;
sin gnade, diu ist manecvalt;
sin gabe ist immer ungezalt.
wir suln in bitten, daz er uns chum
und uns so helflichen frum,
daz wir an allen sunden
und an aller tievel schunden
gewinnen gantze signunft.
nu merchet des heiligen geistes chunft!
er chumt einem allz ein wazzer.
ein træger, ein iugent lazzer,
der so vil sunden beget,
daz in der zwivel bestet,
und niht trowet genesen
und niht unrehter mohte wesen
und ouch niht poeser mohte sin,
chumt im des heiligen geistes schin,
der bringet im solhe riwe,
der er sich machet niwe
mit bihte unt mit der buzze
und mit christenlicher unmuzze.
er machet im herce und muot
und sin gedanche so guot
und ræint im also brust,
daz er allen sinen bosen gelust
gantzelichen an im erleschet
und in von den sunden wezzchet,
daz er ir mit alle wirt entladen:
also chan der hæilige geiste baden.
swelhen menschen er von den sunden
in siner gnaden unden
also durch waschen hat genomen,
dem ist er als ein wazer chomen.
er chumt einem als ein oele zuo.
nu merchet, wie er daz getuo,
daz er dem oele gliche tuot!
den zerbrochen gurren ist guot,
daz man si hæl an der stat,
das sint zebrochen und vrat.
dar zuo ist in daz oele guot.
als ist sinnlicher menschen muot
zebrochen, frat und ungesunt.
in dunchet zetlicher stunt,
er habe diu dinch durch got getan,
der in got sul gniezen lan,
ez si in harte an chomen,
er habe schaden da genomen
an libe unt an gute,
dem ungesundem mute,
der zerbrochen gurren, ist not
des oelez; si wære anders tot.
dem hohfart solhen schaden tuot,
daz si ime siner deumuot
den rucke so zebrochen hat,
so den ein sihtum bestat,
oder anders furhtet den tot
von unfride ode von fiurs not,
oder in die wazzers not chumt,
daz im diu hohfart niht enfrumt,
des nimt der heilige geiste war
und chumt als ein oele dar
und beginnet in allenthalben
mit sinen gnaden salben,
unz im diu hohfart entrinnet
und die diemut gewinnet,
daz im sin herce des vergiht,
ern habe got gedienet niht.
helfe im got von der not,
er diene im unz an sinen tot
alle tage ie baz und baz
und werde dar an nimmer laz.
swer wirt so gutez wille vol,
stirbet er, der stirbet wol.
ist daz er lemtige bestat
und tut, als er gelobt hat,
daz ist im aller sælden meist.
so hat in der hælige geist
gesalbet und gehælet
unt hat wol mit im geteilet,
daz er im die hohfart hat genomen:
dem ist er als ein oele chomen.
swarzuo man daz oele geuzzet,
daz naz ist unt vleuzet,
ez si milch, wazzer ode win,
daz oele wil ie daz oberiste sin.
also uberstiget des menschen muot
wertlicher ere und wertlich guot.
bi dem der heilige gæist ist,
den enchan deheiner slaht list
von got immer bringen
zedeheinen wærtlichen dingen;
er hat die werlt uber stigen
unt wil den sunden an gesigen.
swen der hælige geiste so hohet,
daz er in ze himel vlochet,
da er ewichlichen richet,
den hat er dem oele glichet.
er chumt ouch gliche dem fiure
simelichen zeiner stiure.
der lip mach niht langer gewern,
swenne er des fiurs muz enbern.
also ist diu sele ungenesin,
diu des heiligen geistes muz entwesin.
daz fiure sol uns liehte geben
und die hitze, der wir leben.
daz fiure tut guteu zaichen;
ez chan hærten und waichen:
ez tuot ziegel herte werden
und die hæven von der erden;
swie herte aber ein wahse ist,
fiure machet ez in churzer frist
so waich, daz man ez stellet,
swie dem menschen gevellet.
fiure chan manigen sachen
zergænchliche ende machen.
daz ist des hæiligen gæistes sit.
swem er wont stætclichen mit,
den hat er so gevangen,
daz im diu werlt ist zergangen.
des hæiligen gæistes gerinch
hat im elliu werltlichiu dinch
gemachet ze aschen.
in sines hercen taschen
ist niht wan ewigez guot,
dar an im niemen schaden tuot.
daz ist des heiligen geistes rat,
der elliu guteu dinch begat:
er erliuhtet und enbrennet
diu herce, diu er bechennet.
swie sin fiure in daz herce ge
- ez tuot vil wol unt niht we -,
daz ist diu ware minne;
da sint alle tugent inne.
swer da mit beginnet brinnen,
der mach wol sælde gewinnen.
er habe alter ode iugent,
er brinnet ouf von tugent zetugent
unz in den himelischen gewin.
der hæilige geist læittet in
und erliuhtet in so vaste
mit der wisheit glaste,
daz er vindet sin missetat,
die er allez sin leben begangen hat.
er suchet so lange tougen
mit sines hercen ougen
in allen sinem lebene,
unz im werdent ebene
sinez hercen winchel alle chunt.
swa er ie wart von sunden wunt,
die wunden machet er alle heil.
er wil dehein sunden mæil
an siner sele lazzen sin.
daz machet des heiligen geistes schin,
der daz liehte git unt die hitze,
die der riwe machent witze.
der heilige geist hat die chunst,
daz er vil wol mit siner gunst
bæideu herten unt waichen chan
ein ubel wip, einen ubeln man.
der also grimmen willen hat,
daz im elliu guete widerstat,
unt ist so hertez mutes,
daz er deheinez gutes
sin herce mach bedwingen,
in enchan dar zuo niemen bringen,
daz er sich der sunden abe tuo.
chumt im der heilige geiste zuo,
er bringet im suzze guote
und er waichet im sin gemuete,
daz sin herce gar verswindet
unt man in so linden vindet,
daz er alle gotes ere
behaltet immer mere
und getet nie niht so gerne,
so daz er gar gelerne,
swas er miden unt tun sol.
der heilige geist, der chan wol
mit disen selben sachen
die ze waichen herte machen.
swer gerne schantlichen tuot
und hat so wæichen, bosen muot;
swenne im der sunden stat wirt,
daz erz langer niht verbirt;
swie waichen man den vindet
unt swie schier man in uber windet
- ein igliche sunde zaller zeit -;
swie dicke er siglos gleit;
chumt im des hæiligen geistes chraft,
er wirt starch und also tugenthaft,
daz er guot wirt ze allen noten.
er lieze sich denne toeten,
e in iemen des erbæte,
daz er wider got tæte.
die tugent, die daz fiure hat,
da des libes gnist an stat,
die tugende hat der heilige geist
und dar zuo aller tugende meist.
der hæilige geist chan schrechen
und diu slaffendiu herce wecchen.
swer houpthafter missetat
lange unt vil gepflegt hat,
und ir so gerne hat gepflegen,
daz er sich dar inne hat verlegen,
rehte als er dar inne enslaffen si,
im ist der wille ninder bi,
daz erz immer verlazze,
und sundet an maze.
swie wol im isliche sunde tuote,
swie vaste im slæffet der muote,
wirt sin der hæilige geiste gewar,
getuot er ernstlichen dar
mit sinen gnaden einen blich,
er enphaht einen solhen schrich,
der im daz herce erschrechet
unt in also vaste wecchet,
daz im der lip erbiben muz.
swen in des heiligen gaistes gruz
in sinem hercen chundet
allez, daz er hat gesundet;
so im des hæiligen geistes rat
sin slaffendes herce erwechet hat;
so beginnet in mit triwen
allez daz von hercen riwen,
daz er wider got ie geworht,
unt gewinnet so groze vorht
beide ze den sunden unt zegot,
daz er uz gotes gebot
einen trit nimmer mere getritet
und sinen bihtigære bittet,
daz er im groze buze gebe,
und gedenchet doch, swie lange er lebe,
er muge nimmer gebuzzen,
wan daz er got den suzen
des immer bitten welle,
daz er in von der helle
an dem iungestem tage erloese.
der en was e nie so bose,
ern si nu wider als tugenthaft.
swenne in des heiligen geistes chraft
uz der sunden slaffe erwechet
und mit der vorhte erschrechet,
daz er in gar uber windet
und denne so vaste bindet
mit der triwe unt mit der minne
unt mit der wisheit gewinne,
daz er im niht entrinnen mach,
dem chumt er als ein dorn slach.
der heilige geist chan vroelich sin
und chumt sumelichen als ein win.
der mordez unt roubez pfleget
und ninder so behuot liget
noch ninder sitzet noch enstet
unt ninder ritet noch enget,
ern muze michel angest han;
und si so sere hat vertan,
daz er niemen getrowen mach;
durch daz er triwen niene pflach
und noch ist triwen ane
- von dem selben wane
wil er triwen nicht geruchen
und wils ouch ninder suchen -;
der unsælige sundare
hat vil groze swære
alle tage und alle naht.
sin unfroude ist manger slaht:
er hat in sinem muote
unfroude nah dem guote,
daz er des niht hat so vil,
als er sin gern habn wil;
in unfrout sin groze arbeit;
in unfrout diu groze gitecheit;
in unfrout sin unrat;
in unfrout, daz er niht froude hat;
in unfroeut diu vorht uf den tot;
dannoch unfrout in diu not,
daz er des trostes niht enhat,
daz siner sele werde rat.
swie verre er si von got chomen
und sich dem lihte habe benomen,
swie tiefe er in der vinster si
beide trostez unt frouden vri,
erlugent in da tougen
des hæiligen geistes ougen,
er chumt her an daz lihte wol;
sin herce, daz wirt riwen vol.
als er gewinnet riwe,
so gedenchet er an die triwe,
daz got niemens chumft versmaht
und alle die gern emphaht,
die siner gnaden ruchent
und die zerehte suchent.
so erbeitet er choum, unz daz geschiht,
daz er der sunden vergiht
einem guten bihtegære.
so endunchet in niht swære,
swie groze buzze er liden sol
- der dunchet er sich wert wol -.
so frout in sin arbeit.
in dunchet ein groze richeit
sin ungemach unt sin armuot.
in frowet daz ewige guot,
fer frout der hute friuntschaft.
im git got dar umbe so groz chraft.
daz nu sin dinch stet so wol,
daz er des got getrowen sol,
daz er sich erchenne uber in,
des ist sin unfroude hin.
daz er von dem tievel ist chomen
und in got an sich hat genomen,
des hat sin vroude stæte iugent.
mit swem des heiligen geistes tugent
also wunderlichen wundert,
daz er in von den noten sundert,
da er mit grozen sorgen lebte
und in micheln angesten swebte,
und nimt in in die vroude sin,
dem ist er chomen als ein win.
er chumt in milech wise
sumelichen zeiner spise.
die liute wizzent daz wol,
wie man der chinde pflegen sol.
daz iunge chint ware ungenesin,
ob iz der milche solde entwesin:
des sol man im milche geben.
die solange mugen leben,
daz ez ezzen gelerne,
so izzet ez vil gerne.
der ez niht ezzen hieze
und lange sougen lieze,
er wurde doch so wise,
daz er griffe ze der spise
unt lieze die milche under wegen.
also chan der heilige geist phlegen
der sele, die niht ezzen mugen
und zeder spise niht entugen,
der si doch immer solden leben.
swer sich der werlt hat ergeben,
der ist ane christenlich iugent.
des girde hat so groze tugent,
daz er des willen hat zevil.
swenne er dem tievel dienen wil,
so er got dienen solde,
ob er got iht dienen wolde,
so ist sin herce unt sin gedanc
in starcher liebe so chranc,
daz er sich niht des an nimt,
daz got zedienste wol gezimt.
des entrowet er niht vol bringen;
ern wil den lip nicht twingen,
er hat den lip fur sinen got.
er læiste mere denne sin gebot,
swenne des libes glust
uf siner sele verlust
niht gutlichen wil schunden,
so noetet er sich der sunden.
daz ist ein groz umbilde.
er ist got also wilde,
er beginge samfter einen mort,
denne er hort daz gotes wort.
des sele mach niht ezzen;
si hat diu iugent besezen,
die der tievel leit an siniu chint,
die sine wille toren sint.
sol ez der sele wole ergen,
daz muz an dem heiligen geiste sten.
der muoz ir helfen genesin
unt muz ir als ein milche wesen;
er mach si niht gespisen
mit der spise der wisen.
swie er sich got habe entsaget,
daz al diu werlt an im verzagt,
unt die tievel des gewis sint,
er si des ewigen todes chint,
er muge nimmer genesin;
swie gwis der tievel des welle wesen,
das si in in ir buesem tragen;
beginnet in der heilige geiste iagen
mit sinen gnaden hin nach,
er tuot dem tievel einen schach,
daz er im uz dem buosem slifet.
wie samfter in an griffet,
als man diu iungen chint sol,
daz chan der heilige geiste wol:
er fuget im, als er wol chan,
daz er chumt zeinem guoten man,
der beidiu hat ein guot leben
unt chan ouch guten rat geben.
- dar ist er niht durch got chomen,
wan daz er hat wol vernomen,
daz in diu liute gerne sehent
und sin zeinem guoten manne iehent -.
dem sprichet er vrolichiu zuo,
als ers in sinem schinpfe tuo:
< ich wolde iwern rat han.
ich han vil ubels getan
und mach die sunde lazen niht.
mugt ir mich getrosten iht?>
so verstet der guote man wol,
der ist des heiligen geistes vol
- swie chleine er die sunde ruoget -,
daz in got hat dar gefuoget.
er giht:< ich gib iu guten trost.
ir werdet gantzeliche erlost
von iwern sunden, welt ir.
daz nim ich fur war her zemir,
welt ir iu ein unmuoze
dar umbe nemen zebuzze,
daz ir mich dicke hie geseht
unt got tougenlichez verieht,
daz irz fur ewr sunde tuot.>
diu milche ist dem chinde guot.
der trost beginnet in laben
und beginnet den zwivel abe scaben.
so get im gæisteliche chraft zuo.
< ia,> spricht er,< ob ich des niht tuo,
so werde ich ze uneren.>
daz er sich welle becheren,
des ist im niht zemuote.
die suzzen rede guote,
die hort er gerne unt ist ir fro
und fuget ez gerne also,
daz er aber schiere dar chumt.
die wile hat er im gefrumt
diu getriwe reine gotes bot,
so er beste mach hinze got.
er enpfæht in, so er beste mach.
< ich sihe dich gerner denne den tach,>
beginnet der guot man iehen,
< du solt ouch mich vil gerne sehen
und solt vil diche her chomen.
sit du ez zeiner buze hast genomen,
la din buze stæte wesen!
du bist ewichliche genesen.>
also liebt er unt heimt in,
unz er gevæht den gwin,
daz er in beginnet minnen.
so beginnet er sich versinnen,
dar er gedenchet in einer riwe:
< ich han vil groze untriwe,
sit mir der heilige man
so wol des himelriches gan,
daz er min sunde buezen wil.
ez enwart nie triwen mer so vil,
so die er mit mir beget.
daz er in minen schulden stet
und treit vil sware vur mich,
deswar, ez wære vil billich,
sit ich sin so grozen frumen nim,
daz ich truge mit im.>
des guten mannes triwe
gemachet im denne die riwe,
daz er sich der milche schamt
unt also verre wirt gezamt,
daz er wil bezern sin leben,
unt bittet, im mere buze geben:
sin buze dunchet in chleine.
des frout sich der ræine
unt git im ein vil wenich me,
und daz er des iht abe ge,
ern si der buze stæte bi,
und denne des vil gwis si,
sin sele werde da mit erlost.
also frout in der trost,
und sterchent die semfte ræte,
unz daz er in siner gutæte
ie lenger so ie baz gezimt
und an der buzze zuo nimt,
unt er ze iungest dar zuo wirt,
daz er alle die sunde verbirt,
die der mensch mac vermiden;
und swaz iemen mac vermiden,
daz midet er umbe die sunde.
dar umbe sul wir chunde
der guten liute gerne han.
der heilige geiste hat vil getan
durch ir gebet unt durch ir ræte
unt durch ir groze gutæte.
der heilige geist chan suchen.
er gewinnet sumelichen,
den er so wunderlichen frumt,
daz er im slafende chumt
unt im daz zaichen da tuot,
daz er becheret sinen muot
und wirt des heiligen geistes chint,
des chint die sæligen alle sint.
siner chumft wil ich gedagen
unt wil von sinen gaben sagen,
die er willechlichen teilet
unt die sæligen da mit heilet.
er git siben gabe under siniu chint.
die fursten under den gaben sint,
die gab er den patriarchen ê.
nu ist siner gabe so vil me,
daz si niemen alle geahten chan,
den er der siben gabe gan.
er hat in an adamen geleit,
die gabe, den geist siner wisheit.
der geist, an den diu gabe liget,
daz er daz wil, swer sin pfliget,
daz er sich der warheit wol verste,
den het unser vater noe.
der geist des rates wart gegeben
abrahame durch sin guot leben.
den geist der stercche het ysaac,
der ouch vil gutes lebens pflac.
iacob het den geist der chunst,
da mit behilt er gotes gunst,
moyses hete den geiste der guete,
der gabe im reine gemuete.
den geist der gotes vorhten git,
den het der kunic david.
die gabe het al gemeine
got iesus christ der reine,
der uns ist chomen zetroste.
beide er geschufe unt erloste
den menschen mit der wisheit;
diu gabe was wol an geleit.
ern hat ouch daz niht lan beliben,
ern habe ir namen gar gescriben
zehimel, die dar chumftic sint;
so wol bedacht er siniu chint.
da mit, daz er sich wol bestunt,
als die vol chomen alle tuont,
da mit stifte er sin christenheit,
diu sin lop vil lobelichen treit.
er chom ouch her durch guoten rat,
daz er vil wol bewæret hat.
im halfe sin stercke, der er wielt,
daz er sin lop vil wol behielt,
do er daz liden geruohte,
daz in der tievel versuohte,
und in die iuden bechorten
vil vaste an allen orten.
sin chunste lerte in des pflegen,
daz er uns allen gab den segen,
den isliche patriarche gab e
sinem erstem chinde und niemen me.
sin gute tet er da mit schin:
er schonte der viende sin.
gotes vorhte zeigter an der stat,
do er umbe alle die bat,
von den er gemartert wart.
christ was ein rehter e wart,
daz er uns da mit erte.
er tet baz, denne er lerte.
ein wissage sach, daz siben wip
striten umbe eines mannes lip.
die sprachen alle geliche:
< herre, wir sin so riche,
wir beraiten uns wol beider
der spise unt der chlaider.
ere an uns den namen din,
daz wir diniu wip muzen sin!>
der man, daz was iesus christ,
der ein man ob allen mannen ist.
er hat mannes tugende alle,
der uns von adames valle
mit siner half genesen.
ez sint die siben gabe gewesen,
die siben wip, die umbe in striten.
er hat ir deheine vermiten,
ern habe ir also wol gepflegen,
daz si immer habnt gotes segen,
unt hat ouch si so geschonet,
daz si immer sint gechronet.
die gabe hat er uns vertan.
so wir den touf enpfangen han,
so enphahe wir die siben gebe.
swer christenliche lebe,
der sol si nemen ze wiben
unt sol elichen mit in beliben;
er mach sich in vil gerne geben:
si lerent in so rehte leben,
daz er sælic wirt unt wise;
si hant chlaider unt spise,
ern wirt ir nimmer schadehaft;
si hant ouch die geselleschaft,
daz si einander niht leident
und sich nimmer gescheident;
si gestent einander so gar
und nement des flizeclichen war,
wem ir einiu vol gevalle,
umbe den stritent si alle.
ir strit, der ist so reine,
swer ir wil haben eine,
dem habent si schiere an gesiget,
daz fir aller gerne pfliget.
ob diu rede si gewære,
daz merchet ir, gute merchære
- ob du die warheit gerne weist -
wenne dir der heilige geist
den geist der wisheit habe gegeben;
den hastu, swenne du din leben
so christenlichen anvæhest,
daz du elliu diu dinch versmahest,
die dich gotes minne ge irren mugen
unt zu der wisheit niht tugen.
so du diu dinch gar vermidest,
swaz du darumbe danne lidest,
ist dir daz ein suziu arbeit,
so hastu den geist der wisheit.
wil du wizen da bi,
wenne dir der geiste gegeben si,
von dem diu groze gabe get,
daz sich der mensch wol verstet;
tustuo so guoten willen sin,
daz du mit dem glouben din
daz gotes wort so wol verstest,
daz du ninder ubergest
christes ere noch sin leben,
daz er den hæiligen hat gegeben;
so du dich hast vil ebene
gerihtet nach ir lebene,
daz got din leben wol gezimt,
und man vil guteu bilde nimt
bi den worten unt bi den werchen din;
wil du allen den liuten nutze sin,
die din iht suln geniezen;
wil dich des niht verdriezen,
sone hat din rat niht grates,
und hast den gaist des rates.
hore furbaz unt merche,
von wem du habest den geiste der sterche!
swenne du so starchen muot hast,
daz du den tieveln widerstast,
daz si dir mit der hohfart
dine sele niht machen schart,
und dich so vor der werlde ernerst,
daz du dich der gitecheit erwerst
und dines libes meisters bist,
daz ist der sele genist.
bistu mit der chraft geladen,
daz ir niht chunnen schaden
die selben viende alle dri,
so ist der geist der sterche bi.
ob du dich gerne verstast,
wenne du den geiste der chunste hast,
des sol daz rehte wesen pfant.
daz sol dir sin liep erchant,
daz du niemen wellest liegen,
noch dich niemen muge betriegen
mit deheiner valschen gute.
ist din herce unt din gemuete
so gewizen unt so bescheiden,
daz du dir unreht lazzest leiden
unt rehte tust unt rehte sprichest
unt daz rehte durh niemen brichest
und got der eren wol ganst,
daz du daz rehte behalten chanst,
du must grozer chunste walten;
wil du daz rehte behalten,
din tugende suln alle wesen sleht.
swenne du dich an daz rehte
so sere hast geflizzen,
so solt du rehte wizzen,
daz dir des heiligen geistes gunst
den geiste gegeben hat der chunst.
wenne din der geist der guete
mit sinen gnaden huete,
daz merche an dem gewinne!
hastu die warn minne;
bistu allen liuten des bereit,
daz du tragest ir liep unt ir leit
in redelicher bruderschaft;
hat din triwe geisteliche chraft;
so hastu in dinem gemuete
den geiste der gabe der guote.
nu merche, wenne din alle wege
der geiste des gotes vorhten pflege!
hastu den sunden widersagt
und bist des immer unverzagt;
und hast den spiegel tougen
vor dines hercen ougen
zallen ziten, dinen tot,
und denchest an die grozen not
in der diu sele denne stat,
swenne ir der lip abe gat
unt ir so leide geschiht,
daz si alle ir sunde vor ir siht
und alle tievel da bi
- wie groz ir angest denne si,
der not nim zeallen ziten war,
mit wem ode wie oder war si var,
unt was ir schade und was ir frum,
so si an gotes gerihte chum -;
hastu die not alle wege
vil sere in dines hercen pflege;
so hastu ein vil sæligez leben,
daz niemen mohte gigeben,
wan der himel unt erde worhte
unt der geiste des gotes vorhte.
sus sint die siben gabe getan,
die wir von dem heiligem geist han.
sine mugen niht geschaiden sich,
si sint anander so glich.
swelich mensch ir ein wil han,
der mach ir dehein verlan.
swer hohfart hat alleine,
der mac ir haben deheine.
hohfart hat den gewalt wol:
si machet den menschen nides vol.
so machet der nit unrehten zorn,
da mit der mensch wirt verlorn.
so machet der zorn die tracheit,
daz er wirt swære unt unbereit
ze allen guten dingen;
der mag er niht vol bringen
sinem swærem gemuete,
dem leident alle die guote,
der diu sele gegen got geniuzet;
der betragt in unt bedriuzet.
so er von got cheret sinen muot,
so minnet er niht wan werltlich guot
dar zuo wirt er so gerhaft,
daz in der gitecheit chraft
ze iungest des betwinget,
daz si in zuo dem fraze bringet.
des gitegen frazes fure
bringet in zu dem huore.
an swem diu hohfart gesigt,
daz er der siben sunde pfligt,
der ist zeallen sunden bereit.
swer die schulde uf im treit,
der enpfæhet nimmer gotes segen,
ern welle der siben gabe pflegen,
die von dem heiligem geiste gent
und den siben sunden widerstent.
aller sunden muter, hohfart,
diu ist von also hoher art,
swelich mennisch ir wil widerstan,
der sol den geist der vorhten han.
swer got furhtet, daz ist gut:
gotes vorhte git im deumut;
swer deumut in dem hercen treit,
der hat die hohfart hin geleit.
welle er dem neide widerstan,
so sol er den geiste der guete han.
hat er in sinem gemuete
die gabe, den geiste der guete,
so enmach der nit da mit beliben:
diu guote chan in wol vertriben.
daz er von sinem zorne
niht werde der verlorne
und wol behalte gotes gunst,
so sol er haben den geiste der chunst;
der lerte in zurn und lan.
der zorn ist etwa gut gitan,
man wirt ouch dicke da mit verlorn.
des horet diu chunst uber den zorn:
diu lerte in rehte die geschihte,
wenne er zurnne sol ode nihte.
so sol er fur die tracheit,
diu im gotes dienst machet leit,
den geiste der stercche an sich nemen:
so beginnet im alles daz wol gezemen,
daz er sol tun ze guote;
swenne er starche ist an dem muote,
so wirt er guotes willen vol
und gevellet got immer wol.
wie er sich der gitecheit abe tuo,
da horet der geiste des rates zuo.
swer suchet unt vindet rat
und denne den rat niht uber gat,
der selbe wirt stæte unt slehte;
er wirt guet, nutze und also rehte,
so er nach dem rate beginnet leben,
daz er beginnet guten rat geben.
daz in fraz mit sinem grate
niht en wurge noch verrate,
so sol er da mit umbe gen:
er sol sich des vil wol ensten,
daz der fraz ist ein schundel
ze zorne und ze sunden.
sit er in dem munde wol verstat,
welhe spise sich gerne ezzen lat,
da bi sol er sich verstan,
was wol oder ubel si getan.
daz ist geistelich verstandenisse,
daz er der maze niht vermisse
und mit der mazze daz bege,
daz er chunftige not under ste.
so ist wisheit fur daz hur guot;
swer gerne wisliche tuot,
der wert sich wol von huere
und von aller unrehter fuere.
die siben gabe sint so groz,
er wirt der heiligen gnoz,
der si von got enpfangen hat
und gotes willen mit in begat.
also gar des sælde dar an ligt,
der ir nach gotes willen phligt,
als gar wirt er verlorn da mit,
der nach der valschen werlte sit
den valsch dar nach hat geslagen
- als ich iu wol chan gesagen -.
swer hie so wislichen vert,
dar er den leip vil wol ernert,
der chunde wol so weis wesen,
daz im diu sele wær genesen.
swer sich der beider wol verstat,
wes er schaden ode frumen hat,
der verstunde ouch wol, wie daz chumt,
daz der sele schadet oder frumt.
swer wol chan vinden den rat,
den diu tumbe werlt fur gut hat,
der chunde ouch wol den rat geben,
wie man nach got solde leben.
swer einem sinen glichen
gwaltez niht wil entwichen,
daz ist sines muetes gebot.
wære der selbe wider got
des starchen mutes also vol,
er erwert sich der sunden wol.
swer wol bechennet die chunst,
wie man got unt der liute gunst
gewinnen und behalten sol,
der bechennet ouch die chunst wol,
wa mit man got ze friunt chur
und wa mit man in niht verlur.
swer wider toren ist so guot,
daz er sich dunchet wol gemuot,
der chunde ouch wol die guete,
diu got ginge in sin gemuete.
swer einen ungetriwen man
furhten wil oder furhten chan,
der weste ouch wol, obe er wolde,
daz man got vurhten solde.
got chan so manigen swærn slac,
davon man niht geschermen mac.
swer got niht enfurhten wil,
der chunheit, der ist gar ze vil.
nu han ich den valsch gezalte,
wie valsche liute mit gewalte
die selbe gabe vercherent
unt die hohfart da mit erent.
die der hohfart volgende sint,
die sint der valschen werlde chint,
diu ir chint also tiuret,
daz si got ungehiuret.
swer durch sinen meisterlosen muot
und durch daz zergancliche gut
daz ewige guot verliuset,
so den diu werlde verchiuset
unt sin ouch got niht enwil;
het er gevaht also vil,
als wir alexandern horn iehen;
so muz im rehte geschehen,
als alexandern geschach.
nach des tode ein meister sprach
und schreib ez uf sinen sarch:
< gester wære du so starch,
daz dich vorhte allez, daz dich gesach;
hiute bistu also swach,
daz du allez daz furhtest, daz inder ist,
und niemen swacher, denne du bist.
gester wære du riche,
daz du vil gewaltecliche
wol hulfe, swem dich duhte guot;
hiut ist so groz din armuot,
daz dir niemen gehelfen mach.>
den unsæligen beiach,
den beiagent, die wider got lebent
und nach unrehten eren strebent
und nach unrehtem guote.
swer stirbet mit dem mute,
daz er unrehter dinge gert,
wirt er nimmer gewert;
durch den muot wirt im verteilt,
daz er nimmer wirt geheilt.
got rihtet nach dem muete
daz ubel unt daz guete.