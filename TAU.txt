ein loter wart eilende.
dem wolt im niht ein ende
siner armuot lazen machen.
er het einen muot so swachen
und was so gar untugenthaft,
daz gute ræte dehein chraft
gegen im gehaben chunden.
man sagt im ceallen stunden,
sin bruder het ein richez lant,
der het vil nach im gesant,
der wolt in chronen, chem er dar.
der eren nam er ninder war.
swie vil man im da hin geriet,
er was so valsch, daz er niht schiet
von sinem bosen lebne.
do man vernam vil ebene,
daz er groz ere und groz guot
verchos durch sinen valschen muot,
do wart im vient und gehaz
sin bruder und allez daz,
daz sin untugent vernam.
man wart im also reht gram,
daz er zetode wær erslagen.
den schaden wolt niemen chlagen,
do er so unsælichlichen warp
und in dem eilende starp.
dem tut ein sundære gelich,
der von got hat geverret sich
und im noch verrer verren wil.
allez ellende ist ein chinde spil
wider daz, der von got chumt
so verre, daz im niht enfrumt
- weder niemens rat noch gotes gebot.
die weile er sich verret von got,
die wile in ziuhet sin geselle,
der tievel, gein der helle.
elliu armut, diu ist chleine
wider die armuot al eine,
der armuot an der sele hat
und dar zu die fravel begat,
daz er der richeit niht engert,
diu immer ewichlichen wert,
und enahtet daruf niht ein har,
so man im brediget fur war:
daz sin bruder, unser herre christ,
gewaltic uber alle himel ist,
der welle im bruderliche
mit teilen daz himelriche
und welle im mit teilen, daz er habe,
daz er sich tu der sunden abe
und siner gnaden ruoche
und die zerehte suoche
und sich die gotes armen
sin sele lazze erbarmen
unde ir der richeit gunne
und der eren und der wnne,
der got hat me danne vil.
der des ewigen gutes niht enwil
und wendet allen sinen muot
an ein zergænchlich guot
und des danne also lange pfliget,
unz er ane riwe tot liget,
so hat im got verwartet,
swaz er im hat gezartet,
daz erz im allez hat vertragen.
swaz er begie in sinen tagen,
daz wirt vercheret so gar,
daz er des nimmer wirt gwar,
ob ie dehein gnade wurde;
so swære wirt sin burde.
sin not nimt niht ende,
so ist er tot und ellende.
so stirbet er, als der loter starp,
der in vientschefte erwarp,
daz sin niemen hete riwe.
swelch mensch sine triwe
an siner sel zebrichet
und daz selbe niht enrichet,
daz rechent die tievel immer;
siu verdriuzet der rache nimmer.
der zorn hat immer niwe chraft,
da mit die tievel sint behaft.
swer daz niht gelouben welle,
der versuchez da cehelle!