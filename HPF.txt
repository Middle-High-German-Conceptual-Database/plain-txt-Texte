uf dem land ein pfaffe sass,
gen dem truog ein herr grossen hass,
won der pfaff ungeschaffen was.
davon er vor im kum genaß.
hinder im wolt er nit ze meß stan.
er sprach:< got ist nit ein sölich man,
das er kom in kein lib so ungeschaffen.
ich ker mich nüt an disen pfaffen.
von im wirt kein guot werk verbracht.
ich wil im niemer loufen nach.>
er wand, das kein ungeschaffen pfaffe
mit gott üt guotes kunne geschaffen,
und kein ungeschaffen lib
möchte volbringen guotes üt.
disen glouben wolt er gar nit vertragen.
eins mals do er uss fuor jagen,
der herr mit sinen hunden,
so kunt er uf der stunde
ze einem bach schön und vin.
er sprach:< wie mag das sin?
uf min trüw, das muos ich jechen,
das ich hie nie kein brunn han gesechen.
ich wil niemer erwinden,
sin ursprung wil ich finden.>
do er kam zuo des brunnen end,
do sach er vil behend
das der brunn da usgieng
und sinen ursprung da enpfieng
uss einer houptschüdelen ungetan.
das sach er alles an.
er sprach:< wie kan das sin,
das das schön brünnelin
uss dem ungeschaffnen dinge kunt?>
ein engel was do hie zestund
und sprach zuo disem man:
< dis wunder solt du sechen an.
sich, das ein vil schöner brunn kunt
uss einem ungeschaffnen grund.
du wilt verschmachen dinen pfaffen
darumb. das er ist ungeschaffen.
güeti werk er wol volbringen kan.
das macht du wol sechen hieran,
das ein vil schöner brunnen kunt
uss einem ungeschaffnen grund.>
der mensch si jung oder alt,
ungeschaffen oder wolgestalt,
oder was im gebrist,
oder wie er geschaffen ist:
güeti werk mag er wol verbringen
mit betten und mit andern dingen.
ist joch ein mensch vast ungestalt,
got erhört in als bald
als einen menschen schön und klar.
das gloubent, es ist war:
ein armer mensch got lieber ist
denn der rich, dem nüt gebrist.
het joch ein mensch ungestaltnüß vil,
got in nit verschmachen wil
und wil in erhören beider zwar
denn den richen, das ist war.