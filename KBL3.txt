gut chäs ze machen
so du dy dopfen mit dem gauffen tust in das
chaskar, so salcz es nach einem yeden gauffen und zu lesst salcz
aussen umb und umb. der chäs ligt ein gantz jar und fault nit. ein smetten zu machen
nim milichram in ein hefen nach dem du
in gros wild haben vnd herrt in in dem hefen vnd sturcz in in ein
schons tuch. lass in trüknen vnd nim in dann wider aus dem
tuch vnd leg in in ein char oder multer vnd salcz vnd gewurcz
beschaidenlich. tue saffran daran vnd misch durcheinander vnd
tue in wider in ein schon tuch vnd heng in wider auf das er
erherrt. so tue das tuch dauon, so hastu einen guten smetten.
ain gemachcz awtter gepraten von milich, wie man das beraitten sol
nim milich und aier geleich und klopfs vasst under einander
und tue saffran daran und tues in ein hafen und stos in ein
syedentz wasser in ainem kessel, also das das wasser nit in das
häferl gee, und lass darin sieden uncz das es gestock. darnach
schüt es auf ein weiss tuch und wintt es umb in dem tuch und
swär es nider, als das wasser davon seich, so wirt es herrt als
ein chäs. darnach zersneids als ein awtter und stoss an einen
spis und prats auf ainem rost. tue gewurtz daran und begewss mit
smalcz und gibs ze essen. zu ainem chrewssen mues
nim chrewssen vnd sneid uz den augen das
pos dauon vnd stoss in ainem mörser vnd treib das durch mit
ainer milich durch ain sib vnd reib ain semel darczu vnd slach
ayer tuter darein vnd slachs durcheinander vnd mach ein mues
daraus in ainer pfann, das wirt rot. zu chrumpen krapfen als ross eisen
reib guten chäs vnd nim
darczu halb so vil melbs vnd slach aier daran, das es sich
wöllen lass und puluern, walg es auf ainer pankch, das es
werd als ein wurst. das mach dann chrump vnd pachs in smalcz. zu haidnischen kuchen
mach ainen taig mit eiteln aiern, so du
aller hertist mügst, värb den taig, walg in, das ein platten
daraus werd als ein pfanzelten vnd pach das in smalcz. nim guten
wein, halb so vil honig, erwell das vndereinander vnd zeuch das
pachen dardurch, so dus wild anrichten. zu ainem pachen in ainer schüssel
nim geriben chäs vnd
mel geleich vnd slach daran aier vnd gewurcz es wol vnd chnit es
durcheinander vnd
walg es auf ainem pret vnd mach
struczel daraus vnd pachs in einer pfann in smalcz. darnach
sneids in ainer schüssel. ein mandel mues ze machen
nim reisch vnd wasch den gar wol aus
in wasser vnd truchken in auf ainem tuch. darnach stoss in ainem
morser chlain vnd seichs durch ein tuch vnd mach ein dike
mandelmilich vnd secz sy dann zu dem fewer vnd den gestossen
reisch mal darein wol gegen ainem halben löffel vol vnd
zuker. praten arbaiss an ainem spiss
slach arbaiss durch ain sib, slach
vil aier darczu, pach sy mit smalcz oder puttern, sneid sy zu
stuken, prat sy an ainem spiss, beslach sy mit aiern, gibs hin. haber prein und haber mel ze machen
nim ain meczen habern vnd
reitter den gar schon vnd seud den, vncz das man den weissen kern
sech. darnach derr in gar schon vnd stempf in, das der kern
lawtter werd. aier smalcz in der vassten
nim geschellt mandel vnd stos den
chlain vnd slach in dikch durch ein tuech mit wasser vnd seud in,
das er dik werd, in ainer pfann als ein mues vnd nim dann ains
vaisten hawsen, sneid in wurflat, rosst in in ainem pfandlein als
einen spek, tue dy grieben dauon vnd leg den mandel in das smalcz
vnd praitt in mit ainem löffel aufeinander vnd värb augen
darauf sam aier tuter vnd stoss den gerieben grieben in das weiss
zwischen dem tuter vnd sä zuker darauf vnd halt es pey der wirm,
vncz das man es zu dem tisch trag. herbst milich zu machen
nim ain newe milich in ainen hefen vnd
tue sawer milich ram darein vnd rurs durcheinander vnd lass sten,
vncz sy sawer werd. von eingepickten hünern
nim weinper, zwifal, mandel, essich
ader wein vnd mach dy hünr zu iiii tailen vnd legs ein vnd mach
sy ab mit gewürcz vnd richcz an. von rohen hünern
nim das fleisch ab dem pain vnd hak das klain
vnd behalt dy pain vnd nim ein haisse prue vnd nim ii aier vnder
dasselb fleisch vnd mach aus dem fleisch knödel auf dy pain vnd
legs in dy prue. hastu spek, rindreins oder castrauneins vnd hak
das mit petersil ader salvay. von einem hirschen horn, das zeitig ist
item das här ab vnd
sewd das gar wol vnd lass küelen vnd nim guten wein, zuker
oder honig vnd gib das also chalcz mit allen dingen. item: du
macht auch zwifal darauf tun. von einem andern gehürn
nim einen chalber schedel vnd press
das also gantz vnd secz das gehürn darauf vnd tue einen zwek
oder nagel darein vnd tue in auf ein schüssel vnd gesoten
wiltprät darumb vnd richcz an. von wiltprät im slaff
item: sewd das wilprät von
ersten vnd prenn einen guten pfeffer ab vnd slach den mit
wälschwein durch vnd nim weinper vnd mandel. nota
wer wol wil chochen von wilprat, der nem nit vil wein vnd
nim ein gute prue rindrein oder castraunein vnd slachs mit einem
pfeffer durch vnd nim zymatrintten annstat nägel. von wiltprät würst machen
hakch das fleisch chlain vnd hakch
einen spek darein chlain vnd nim zu iglicher wurst xvi ayer vnd
mach das wol ab mit dem gewürtz vnd vberprenn es ein wenig vnd
legs auf einen rost vnd richcz an. wiltprat aus einem guten pfeffer
das prenn von erst ab vnd nim
ein grüne gute prue vnd waichs darein vnd slachs durch mit
wein oder essich vnd hak zwifal chlain vnd nim smaltz vnd tues
darein vnd swaiffs ab.
ein riechpraten von wiltprat der allt ist. so der halbeg praten
ist, so pegeus in mit chaltem wasser vnd leg in zu dem fewer vnd
prat in an dy stat. von wiltprat chnödel
auf ein fürst essen viii aier.
slach dy ein vnd gewürtz darczu vnd chlain gehakten spek vnd
in die prue petersil oder saluay. wiltprät von hirschen
das mach ein vnd prat das an dy stat.
nim eitel honig, wein vnd figen vnd slachs durch vnd richcz an
mit gutem gewürtz. gefüllt hechten
stich in pey der flossen im grat ab vnd zeuch
im dy hawt ab vnd zerhak das prät vnd tue weinper, gewürtz als
durcheinander vnd richcz an. chnödel von vischen
hakch dy chlain mit zway aiern vnd press
dy vnd sneitz chlain vnd mach dy in der suppen mit wein, essich
vnd gewürtz. lange chnödel von vischen
hakch dy visch gar chlain vnd
stos dy in einem mörser mit weinper vnd mit mandel vnd
richcz an. von einem raiger mues
von ersten prat in, vnd wenn das fleisch
dauon kümpt, so nim dy pain vnd stos dy mit einer semel;
wär aber des ze wenig, so nim ein huen darczu vnd stos das
wol vnd darzu guten wein vnd auf ein essen vi aier vnd slahs
durch vnd tu es in ein pfann oder in ein hefen vnd machs ab mit
gutem gewürtz. raiger praten
mach ein gutz gewürtz mit saffran vnd gib in
safftigen auf den tisch. raiger in einer geislicz
sewd in von erst schon. nim darnach das
fleisch vnd ein pfunt mandel vnd stos das miteinander. nim gutz
gewürtz, imber vnd zuker vnd richcz an. von raiger gepraten vnd gespikcht
vnd mach ein salsen mit wein,
hönig, gutem gewürtz vnd erwell das gewürcz vnd
richcz an. pratwürst von vischen
hakch den hechten chlain vnd gutz gewurtz
darzu vnd nim chüm darein vnd tue das an einen spis vnd pratz
vnd pegewss mit smaltz vnd richz an mit zukker, ymber vnd traget. von vischen ein fürhess
nim mel vnd prenn das ab in einer pfann
an wasser vnd an wein, vnd wenn das geprennt ist, so nim wein
oder essich vnd slachs durch vnd machs ab mit gutem gewürcz vnd
richcz an. von chärpfen fürhess ze machen
nim wein vnd wasch dy
visch wol aus. nim i hant volle mel in ein pfann vnd prenns
darinn ab an wasser vnd an wein vnd slach das gewäscht durch
vnd lass es syeden vnd machs ab mit gutem gewürcz. ein rein mues an ayer
nim eine gute milich in dy rein pfann,
darunder ein geribme semel, das es dik werd, vnd verbs mit
saffran vnd mit gewürtz vnd ein wenig honig vnd lass sieden auf
cholen vncz es sey trüken, das es dir gevall. ein gefulcz von einem chäs
nim eins marben chäs vnd
semel vnd reibs durcheinander vnd nim des chäss mer dann des
melbs vnd legs auf ein pret vnd walgs mit aiern, das es nit ze
stark werd, vnd mach daraus zöllöll, dy nit ze gros
sein, vnd sneid dy chlain vnd nim ein mörser vnd tue smalcz
darein vnd secz zu dem fewer vnd lass hais werden vnd leg dann dy
welkt darein vnd nim ir als vil du wild zuker, weinper vnd
gewürcz vnd ziechs dann nit mer umb dann zwir in dem
mörser vnd ruk den mörser von dem fewer ein wenig, das
er nit erkallt. ein gespikchter praten von vischen
so stupp den visch vnd
sneid das prät herab, so du maist mügst, also rochs vnd nim
dann den grat vnd sewd den, das das ander prät herab ge. nim
dann dy zway geprät vnd haks durcheinander vnd nim saffran vnd
gestupp ein wenig geribme semel vnd zu ainer schüssel ii ayer,
das es vesster vnd starker sey, vnd nim das geprät vnd mach
daraus einen praten vnd lass den praten ab einem pretlein vallen
in ein syedent
prue vnd nim ein pfann, dy dir gerecht sey,
vnd als es genug gesied, so stos in an ein spissel vnd überzeuch
in mit rotem tuter gegen dem fewer an dem spis vnd nim des
weissen von einem herten ay vnd sneids klain als einen spek vnd
spik den praten damit, so ist er berait. von einem hirschen gehürn
zu der zeit so es rauch ist vnd
waich, so nim es vnd machs gar sauber vnd sengs ob einem fewer
vnd sneids dann oben zu scheiben, als vil du sein gewinnen macht,
vnd nim dann hönig vnd seuds pey dem fewer vnd nim dann
leczelten vnd pä in pey dem fewer. nim das gepain vnd hakchs.
darnach stoss in einem mörser. nim dann honig, wein vnd
leczelten vnd des gehürn swais vnd seichs durch ein rains tuch
vnd seud das gehürn darinn. ein hirsch lungel ze machen
so nim sy also frische vnd seuds
in ir selber prat; smekt sy aber, so machs in ein ander prue mit
petersil vnd anderm gewürcz vnd leczelten, wein vnd essich
geus daran.
eins wilden sweins choppf etc. einen ziger von mandel machen nim mandel so vil du wild vnd
wol gestossen, seichs durch ein tuch vnd werm in in einem hafen
vnd mit einem holczlein rur es durheinander vnd behallt der
mandel milich kalt vnd geuss darauf mit zuker gemischt. ein igel von mandel
wirf mandel gar wol gestossen in einen rainen
hafen und rurs wol mit einem chlainen holczlein. schucz dann auf
ein tuch, das es enpar lig vnd las in seichen, das er truken werd
vnd besä es
dann mit zuker vnd nim dann dy
virtailten mandel, das dy rot sein mit saffran, vnd bestoss dann
damit als einen igel vnd gews dann daran ein dike mandel milich
vnd tues auf ein schüssel. einen chäs von mandel
well ein mandel milich in einem pfändel
mit einem wurczigen wein, vncz das es gerinn vnd das der wein
süß sey, vnd schucz auf ein tuch vnd tue ein strablein darunder
vnd lass seichen, das es truken werd, vnd tus dann in ein chäs
char etc. ein gar guten pfeffer zu vischen
nim lötig weinper vnd ein
swarcze gepäte sniten prots vnd nim ein halp lb weinper vnd stos
prot vnd weinper miteinander vnd slachs mit dem pesten wein durch
vnd darczu gucz gewurcz: mustat, nagell, zuker, zymatrintten. sulcz visch
nim das pech von weichselpäumen vnd trüken
das vnd stos das vnd schutt das in dy sulcz, wy hais es ist, so
stet es zehant. sulcz visch
nim einen chalber schedel vnd seud in wol vnd mach
in schon vnd seud in dann an dy stat vnd nim ein wenig hawt dauon
vnd ein halp lb mandel vnd stoss miteinander vnd slachs durch ein
pfeffer tuch vnd nim zuker, imber vnd seud dy visch darin vnd
richcz an, so sten sy pald. sulcz visch in den aigsten
mach chalb fuß schön vnd seuds in
wein mit hausen platern, dy slach durch etc. ein anders pachens von pranntem taig
nim ein mel vnd gute
grune prue oder haiss wasser vnd stos es in einen mörser vnd
nim vi aier auf i essen vnd haiss smalcz vnd zeuchs darein. aber ein pachens
nim auf i essen xxiiii aier vnd weinper i
virdumb vnd ein semel; vnd zerslach dy aier vnd tue semleins prot
darein vnd nim ein wenigs haiss smalcz vnd nim i chessel oder
morser vnd zeuch dy aier ab in der pfann vnd tues in einen
morser vnd la es pachen an dy stat vnd tu es dann aus vnd sneicz
klain lank vnd nim dann imber vnd zuker, vnd wann du an richczst,
so schucz darauf. ein gepratner putter
recipe ein semleins prot vnd mischs
durcheinander mit xii ayern vnd stoss an den spis vnd beschutt es
mit mel vnd tue etwas darunder vncz er recht erhiczt vnd
beschutt in mit mel als offt du vmbcherst vnd richt in an im
pessten safft. gepraten arbaiss
mach ein chaltguss vnd seud sy darinn vnd
zeuch dy pälg dauon vnd seud sy an dy stat vnd stoss in
einen morser vnd tue honig darein vnd nim ein geribens prot mit
vi aier tuter vnd tue smalcz darczu vnd nim dann ein hulczein
spis vnd mache i praten vnd legs zue vnd prat in an dy stat vnd
pegews in mit haissem smalcz. regen würm von arbaiss
item: gesoten in chaltguss, zeuch in dy
pälg ab vnd gesoten an dy stat, treibs durch ein sib auf ein
schüssel als regen würm. vnd nim ein durchtriben senif vnd
honig vnd machs ab mit saffran vnd gewürcz vnd gewss an dy
arbaiss. von gemüs
seud i pfenbert milich vnd zerslach xvi aier gar
chlain vnd salcz vnd machs ab mit gewurcz vnd saffran, vnd so dy
milich seud, tue dy aier darein vnd lass auf einer glut sten vnd
lass grinn vnd tues in ein pfeffertuch vnd schucz es aus
miteinander vnd lege dasselb tuch mit dem gmüs vasst ze samm
vnd leg ein pret darauf vnd einen swären stain, das das
wasser wol daraus gee, vnd wann es erkallt, so sneicz zu langen
sniten vnd zuker darauf. ein gemüs
zeuch einen taig ab mit vi aiern vnd pachs
geleich als strauben vnd haks chlain vnd seuds
in einem
haissen wein vnd machs ab mit honig
vnd mit gewurcz. ein gmüs
zeuch einen taig mit iii aiern ab vnd gews den
selben taig durch einen schawmlöflel, der in smalcz wol
gehiczt sey. gemachs sam so geräcz zu arbais vnd zeuchs aus
der pfann vnd mach ein aier prue vnd leg in dy aier prue vnd
machs ab. pachen weichsel
zeuch einen taig ab mit iiii aiern in wasser vnd
mach den taig mit gewürcz ab in haissem smalcz vnd tunk dy
weichsel albeg in den taig vnd pachs in haissem smalcz. nota bene
mach ainen taig ab mit gerben vnd
perait in gar wol mit den hentten. darnach leg in auf ein tuchel
in ain muelter vnd mach in dünn, doch zwir dikcher dann dy
pfadlat, vnd sneid in dann mit ainem messer als ein zogen prot
vnd pach in dann in ainem smalcz. placebit valde.