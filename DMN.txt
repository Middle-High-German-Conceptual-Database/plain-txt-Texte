des münches not
ich seit iu gerne eteswaz,
daz iuch luste dester baz,
so ich bi iuch wære.
nu hort disiu mære,
die sint seltsæn genuc:
wie ein münch ein kint truc
und wie er iz gewan,
da sult ir wunder prüven an.
ein kleinez kint wart gegeben
zu einem münch in ein reinez leben.
irn was diu werlt unbekant.
do wart ez anderswa gesant
zu einem kloster in einen walt.
ez was wan siben jar alt.
ez lernt die schrift der wisheit;
die kunst wart im also bereit,
daz ez allez daz wol las,
daz vor im geschriben was.
daz kint nam an der lenge zu
mer den ez an der groeze tu,
biz daz ez wart ein jungelinc:
der apt ez zu kamerer enpfinc.
eines morgens nach metten
saz er vor sinem betten
und las, waz er geschriben vant.
do sach er< der minne bant>
geschriben an einem bletelin.
er daht waz ez mohte sin
oder waz ez mohte bediuten,
daz ez bunde die liute.
zu hant tet er daz buch hin
und leit dar uf sinen sin,
daz im wurde bekant,
welchez wær der minne bant.
der münch begonde slichen
zu einem knehte heimlichen,
der phlac zu allen ziten
mit dem apte riten;
er duht in vil gewære
und vraget in waz minne wære
und wo man sie mohte vinden
bi alten oder bi kinden,
und ob sie hette iht groze kraft
oder ob sie bunde mit meisterschaft.
der kneht antworte im des:
< ir wizzet selber niht wes
ir mich da habt gevraget?
zware ob ir siech laget:
vrowe minne machet iuch gesunt.
ja enbindet si niht zaller stunt;
swem sie gibt iren trost,
der wirt von allem leide erlost;
ir hus ist geziret wol
guter spise und wines vol.>
der münch sprach:< so wil ich dar,
e daz werde ein halbez jar.>
der kneht gab im den rat,
daz er den apt bat
umb kneht und umb ein phert;
sine vriunt wæren beswært
mit vil swæren sachen,
daz wolte er zu gute machen.
der apt gewert in siner bet,
kneht unde phert an der stet
und da zu silbers genuc;
er was ouch selber so kluc,
daz er in einer kurzen stunt
gesamt het wol zehen phunt.
als in der kneht lerte,
von huse er da kerte:
der kneht reit im allez vor,
der münch volgte sinem spor,
wan er was nie mer uz komen,
daz hette der kneht wol vernomen,
sie komen in ein stat;
der kneht herberge bat
zu einer vrowen, diu was balt,
weder zu junc noch zu alt.
ir man was uber se gevarn,
sie solt daz hus bewarn.
der kneht hiez bereiten gnuc,
der vrowen er die malhen zu truc.
vil gerne sie diu vrowe enpfienc,
vil vaste sie da umb gienc
und hette groze arbeit,
wie sin gemach wart bereit
heimlich von dem wege,
do sie des münches wol pflege;
do braht man spise manicfalt
beide warm unde kalt,
dar zu edeln külen win.
der münich sprach:< hie mac wol sin
der minnen hof und ir gewalt.
ez dunket mich so wol gestalt,
wær ez in minem kloster so,
die münche wæren alle vro!>
der kneht sprach zu der wirtin:
< wizzet ir ein vrewelin
daz minem herren gezæme
und gut dar umbe næme?>
diu vrowe sprach:< wie stet sin leben?
mag er geleisten unde gegeben
zehen phunt an liber stat?>
der kneht die vrowen vaste bat,
daz si den münch zu ir liezen.
des möht si wol geniezen.
diu vrowe sprach alzehant:
< ich han versetzet mine phant.
wirt mir daz gelöst,
so wirt der münch getröst,
und ich tun allez, daz ich sol.>
der kneht sprach:< so tut ir wol.
daz gut habt ir beslozzen,
und nemet unverdrozzen,
swie vil ir selbe wolt.
er ist iu von herzen holt,
wan er sere nach iu tobt.>
da wurden sechs phunt gelobt
und zu hant da gezalt.
also der kneht die minne galt.
diu vrowe ervolte sin gebet.
die besten kleider si an tet,
zu dem münche si gesaz.
ir munt was niht an worten laz.
ir ougen als der sterne schin,
rosenvar ir wengelin,
ir kel wis als ein harm,
ir vinger klein, sinewel ir arm.
si was zu guter maze groz.
den münch des dinges niht verdroz.
anders kond der kneht niht mere;
der gab im die lere,
swaz in diu vrowe hiez,
daz er des niht enliez.
er sprach:< si sol iu zeigen:
diu minne ist iuwer eigen.
nu grifet si vrilichen an,
wan ich si verlonet han.>
der münch wart der mære vro.
er sprach:< ich wil iz fugen also,
daz diu minne zu mir vert
und dem apte vreude mert,
dar zu der samenunge,
alt unde junge.>
der tore want des fürwar,
der apt und der münche schar
wærn sunder minne erzogen.
da was er sere an betrogen.
zehant diu wirtinne quam.
den münch si bi der hant nam.
eya, wie schire er wart braht,
da si hin het gedaht.
do stunt ein bette wol bereit,
da wart der münch uf geleit.
sinen rock behielt er an.
do sprach diu vrowe wolgetan:
< ja sit ir in iuwerm kloster niht!
tut ab den rock!> do lasch daz liht.
niht lenger si do beite,
zu dem münche si sich leite.
der tore lag als ein stock.
diu vrowe zoch im ab den rock,
hin naher si zu im ruckte,
sere si in zu ir druckte.
sie hette gerne gesehen,
daz ir ein gut wær geschehen.
er lac stille als cin ron,
wanne ern weste niht da von,
was er da scholde triben.
er was vor allen wiben
von kintheit sicher gewesen.
er konde singen unde lesen
vil baz denne minnen.
diu vrowe in irn sinnen
mit liste des gedahte,
wie si in zu toren machte,
wan si des müzec ligens verdroz.
si gab dem münch einen stoz
mit den füzen alzehant,
daz er wielz an die want.
der vrowen was zu dem münche gach.
vil vaste si im ruckte nach,
mit iren knien si in knat,
mit iren füzen si in trat.
an rucke und an herzen
begond ez in sere smerzen,
als er verbrant wære.
er daht im vil unmære
alle wip zu minnen.
vil gern wolt er entrinnen.
daz er die minne het erkorn,
des het er wol gesworn.
im gab diu vrow einen slac,
daz er stille lac.
si sprach:< nu liget, ir boesewicht!
iu geschiht an dem libe niht.
daz hat iu vrow minne gesant,
nach der ir vart in die lant.>
des slahens wart do wol geswigen.
der münch beleip do stille ligen.
do ez mittenaht wart,
diu vrowe tet nach ir art.
si begond sich umbe wenden,
uz warf si die hende
nach minne, so die natere tut,
so si zu schaden hat den mut.
den münch si aber angewant.
mit grozen slegen alzehant
kurzet si im die wile.
er wær: uber hundert mile
gewesen liber denne da.
in duht im wære diu minne zu na.
owe, wie wenic er do slief.
si sprach:< daz ist der ander brief,
den iu vrow minne hat gegeben.
nu mugt ir wol mit vreuden leben.>
er sweic vil stille und gedaht doch:
< wær ich in minem kloster noch
und sæze vrow minne vor dem tor,
ich enkom nimmer dar vor.>
dar nach ein wenic vor dem tag
hub sich der vrowen dritte klag,
daz si von im versumet was.
einen leczen si im do las
mit slegen. daz was diu dritte not.
do sach si den morgen rot.
urloup gap si dem münche do.
des was er von herzen vro.
ungesegent er von danne lief.
dem kneht er do mit zorne rief,
daz er die pfert bræhte na.
er wolt niht lenger beliben da.
der kneht erschrac der mære.
er want, daz der wirt kumen wære.
in was beiden vil gach,
der münch fur dem knehte nach.
si riten baz denne enzelt
allez twerhes uber velt
mer den guter mile dri
( ir tweder was da sorgen vri),
biz zu einer grünen heide.
da erbeizten si beide.
der kneht sach den herren an.
er duht in missevar getan,
bleich gar an den wangen.
er vragt, wie ez im wær ergangen
mit der vrowen minne.
der münch sprach mit sinne:
< ob ez mir ist ergangen wol,
da von ich mich niht rumen sol,
wen rumen daz ist got leit,
des sag ich dir die warheit.>
der kneht vragt in niht mere.
der münch ilte sere
heim zu sinem kloster wider.
zu dem knehte sprach er sider:
< ich han vil dicke vernumen,
daz da von kint sint kumen,
wo zwei bi ein ander sint.
nu sag mir uf die triuwe din:
wer sol daz kint tragen?>
< daz wil ich rehte sagen>,
sprach der kneht;< der under leit.>
< owe der jæmerlichen zeit>,
gedaht der münch alzehant;
alrest wart im leit erkant.
er gedaht:< owe wes sol ich pflegen?
nu bin ich armer under gelegen,
nu wirt ein kint von mir geborn.
so hab ich min ere gar verlorn.
darzu verliuse ich min pfründ gar,
ob sin der apt wirt gewar,
und die münche gemeine
werdent mich von in scheiden.
so wær mir liber der tot,
e ich lide iren spot.>
dar nach wol zwelf wochen,
do gienc der münch sochen,
so hette si in zustozen.
in vrageten sin genozen,
wie er so wære, waz im würre,
und ouch so gar dürre.
er wolt ez keinem verjehen,
waz im von der minne wær geschehen,
wan er wol hette gesworn,
ez wurde ein kint von im geborn.
dar nach an einem mittentage,
kom dem apt ein groze klage
von einem sinem hofman.
daz horte der tragent münch an.
der man sprach:< ich muz iu klagen:
der witwen sun hat mir ein rint geslagen
dort oben in dem dorfe,
daz ez hat verworfen
ein vil schoenez kelbelin.>
< ich wil gut rihter sin>,
sprach der apt zu dem hofman,
< er ist mir so undertan,
daz ich in wol betwinge
und er mit dir dinge
und vergilt dir din kalp wol
als ers zu reht gelten sol.>
der tragent münch het wol gehort
vil eben des hovemannes wort.
nach der witwen sun er sant,
wan er in wol erkant,
daz er heimlich zu im quæme
und sin wort vernæme.
der witwen sun in daz kloster gienc,
der münch in liplichen enphienc
und furt in heimlichen an sin gemach.
nu hort wie der münch sprach:
< ich hort über dich klagen,
daz du ein rint hetest geslagen,
daz ez ein kalp verwurfe.
ich din ouch wol bedurfe
solcher slege von diner hant,
wan mir ist leider wol bekant,
daz ich lebendes kint trage.
nu furht ich, ob ichz iemant sage,
daz ich wert geschant.>
der witwen sun sprach sazehant:
< we, wa von ist iu kumen daz?
nu dunket mich der prior ze laz,
so ist der apt gar zu alt.
wer hat daz wunder an iuch gestalt?
hat ez der kelner getan?
so ist er ein vrevelicher man.>
der münch sprach:< wærlich nein er!
der münch ist keiner
schuldic an minem libe.
ich trag iz von einem wibe.
mit der han ich minne getriben,
daz mir daz kint ist beliben.>
do sprach aber der witwen sun:
< herre, ich wil gerne tun,
allez daz iu lip ist.
iedoch wenic liute genist,
diu ir kint niht mugent getragen
volle zit zu iren tagen.>
der münch sprach:< ich wil iz wagen.
nu laz dichz niht betragen,
slach mich sere, des ist mir not.
niht gedenke an minen tot.
ich vergib liuterlichen dir,
swaz du sunden begest an mir.
daz ich des slahens gewis si,
ich gib dir guter pfunde dri.>
der witwen sun was des gemeit.
niht lenger er do beit.
er sprach:< daz holz daz bi dem kloster leit,
dar in kumt morgen zu prime zeit,
so wil ich iu helfen, ob ich mac,
e daz werde mitter tac.>
der münch sprach:< ich wil volgen dinem rat,
kum ouch du niht zu spat.>
der witwen sun was ein schalk.
er macht uf des münches balk
dri knuttel eichin,
die braht er mit im dar in.
der münch was frü kumen dar.
da er des knehtes wart gewar,
er gab im driu phunt unde sprach:
< unverdrozzen slach!
du solt min niht schonen,
ich wil dir baz lonen.>
darzu sprach der witwen sun:
< ir schult ab iu die kappen tun!>
daz was vil schire getan.
im beleip niht dan ein rock an.
er warf in nider als ein rint
und slug in, und wæren siben kint
in sinem libe gewesen,
ir wær keinez genesen.
alle sine knochen
wurden im zubrochen
von mangem herten slage.
da bi in einer lage
lag mit vorhten ein junger hase;
der was bedecket mit dem grase.
dar inne getorst er niht lenger ligen
vor den engestlichen slegen.
do der dritte knuttel brach,
der münch den hasen loufen sach.
er sprach:< la die slege sin!
ich wil loufen nach dem kinde min.
owe moht ich iz gevan!
ich wold ez einer ammen lan,
daz si ez ernerte.>
der hase gegen walde kerte.
der münch sach im allez nach.
vil jæmerlichen er do sprach:
< owe min vil libez kint,
wie snel dir diu bein sint!
daz muz ich immer klagen.
du soldest eines fursten brief tragen,
wan in einer kurzen wil
liefest du manic mil.
oder soldest worden sin ein koch,
wan du treist den löffel noch
gereite als ein ander man,
der wol zezzen machen kan.>
nu prüfet an dem toren:
er meint des hasen oren,
die er ufgerecket sach.
gegen walde wart dem münche gach.
er wolt daz leit nicht lenger doln,
er wolt sin kint wider holn.
er lief als ein tobender hunt.
sin herze slug er tusent stunt,
sin hende er jæmerlichen want,
sin kint er do niht envant.
von leide rouft er uz sin har.
des wart ein alter münch gewar.
der kom von unwissen dar geriten.
er sprach:< waz meint ir hi miten
oder wes ist diu schulde,
daz ir habt so groz undulde?
oder meint ez unsin oder zorn?>
er sprach:< mein kint hab ich verlorn,
daz ich hab selbe getragen.
daz muz ich von schulden klagen.>
der ritende münch mit zorne sprach:
< got weiz wol daz ich nie gesach
münch kint mer getragen.
ich wil ez dem apt sagen
dar zu der samnunge.>
daz antwort in der junge:
< ich enruchte, wer ez weste,
der boesest oder der beste,
het ich wan min kint wider.
hie leit min vreude gar dernider.>
er gab im einen kolben slac,
daz er vor im nider lac.
er sprach:< ir sit unsinnic worden
und schendet uns den orden
und alle die da inne sint.>
er sprach:< het ich min kint
noch zeimal gesehen,
ichn ruchte, waz mir noch moht geschehen.>
< in nomine>, sprach der ald,
< daz ir in disem wald
ein kint woldet vinden!>
er begonde im sere binden
die hende sam einem diebe.
er sprach:< sint iu so liebe
ist zu vremden kinden,
ir sult iz wol ervinden,
wie mir dar umbe ist zu mute.>
vil lützel er do rute,
er slug in mit der kiule
vil manic groze biule.
waz der alte münch gereit,
der junge allez neben im schreit
gebunden an einem stricke.
vil heiz weint er dicke.
sines kindes er gedaht.
do er in in daz kloster braht,
die münche namen sin alle war
und komen mit der menige dar.
do in der apt an gesach,
vil gutlichen er do sprach:
< sag an, libe, wie ist dir geschehen?>
er sprach:< het ir min kint gesehen,
ez must iu wol behagen.
ich kan iu niht mer gesagen,
wan moht ich ez erloufen,
ich wolt ez lazen toufen
und wold iuch zu gevatern biten
und den prior da miten,
dazu den kelnære.>
den münchen disiu mære
wunderlich dûhten.
den rock si im uf luchten.
do si die slege sahen,
mitalle si da jahen,
daz er wære behaft
von der boesen geist kraft.
der apt hiez do suchen
den salter mit andern buchen
und hiez beswern den boesen geist
mit aller siner volleist,
daz der münch erlost würde
von siner swæren bürde.
des aptes gebot si do taten;
uber den münch si do traten,
gute segen si do lasen,
der münch begonde rasen.
in disem grozen leide
sprach der münch:< min kint ist noch heide!
het ez enphangen die kristenheit,
so wær zergangen min leit.>
der apt sprach:< nu hoeret,
wie uns der teufel toeret!
siniu wort sint so spæhe,
daz bannen ist im unmære.
er kan boeser liste genuc.>
den weichbrunnen man dar truc.
mit der stole umbhengen
und in besprengen,
swaz si im taten,
si droten oder baten,
daz was allez ein wint.
er sprach:< het ich min libes kint,
daz ich wol zwelf wochen truc,
so het ich aller vreuden genuc.>
do wart den münchen allen zorn;
si hetten des alle gesworn,
daz er unsinnic wære.
in einen karkære
satzten si in mit grimme.
da was der arme inne
virzehen tag unde naht,
daz im ezzens niht wart braht
wan wazzer unde brot.
zu allen ziten bat er got,
daz er sin kint dar sante,
daz ez kristen nam erkante.
an dem fünfzehenden tage
der münch begonde dem apt sagen
in siner bihte rehte
von der minne und von dem knehte
und von der vrowen diu in da sluc,
von der er daz kint truc,
und wie er under lac,
da si der minne mit im pflac.
und sagt von ende, wie ez geschach.
do sprach der apt:< din ungemach
sol heute ende nemen.
du darft dich nimer schemen
vor mir noch vor dem priore.
du solt gen zu kore
singen unde lesen
und solt ein gut kint wesen,
als die gewonheit vor tet,
und hab mich in dinem gebet.
din sünde sint dir vergeben,
nu wirb umb daz ewige leben.>
hie endet sich diz mære,
daz machete der zwickowære
und ist genannt< des münches not>.
nu bitten wir den waren got,
daz er uns an dem jungsten tage
von sime riche iht verjage.