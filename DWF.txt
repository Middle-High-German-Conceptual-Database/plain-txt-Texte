ditz ist wie ein man von schulden uz sines herren hulden quam.
ez quam ein man von schulden
uz sines herren hulden.
do tet er als ein tumbe
und enwarb niht dar umbe
daz im die hulde wurde
und ouch die swere burde
ringer wurde, daz was unrecht.
so sante der herre sinen kneht
vil zornicliche nach im und sprach:
< sint ich in dunke so swach
daz er mir niht bezzern wil,
iz wirt im niht ein kindes spil.
er muz lip und leben
zu bezzern vor sine schulde geben.>
als des herren bote dar quam
und ez der man ouch vernam
daz er zu hove solte
und man in toten wolte,
er hete einen vreunt ie
den er nie nihtes verlie;
nach dem sant er und sprach:
< wie clagest du min ungemach?
wie lezstu nu geniezen mich
daz ich ie han geminnet dich
fur allez daz ich ie gesach>?
der vreunt vruntlichen sprach:
< dir werde wol oder we,
ich enmac dir niht gehelfen me;
wan ein tuch wil ich dir geben,
so dir verteilet wirt daz leben,
zu einem bande fur din ougen.
ich mac des niht gelougen
din fliz lege ie aller an mir:
des mag ich niht gelougen dir.>
durch daz er ungerne starbe,
do dacht er aber und warbe
an einen vrunt durch genesen,
der was im dar nach gewesen
der libeste alle sine tage.
dem sagt er ouch sine clage.
der freunt sprach do wider in:
< daz ich dir lip gewesen pin,
des wil ich dich geniezen lan.
ich wil weinende gan
mit dir an dines herren tor,
da blibe ich stende vor
und clage was dir geschiht.
ich enkume mit dir hin in niht.>
do begond er sere weinen.
dennoch het er einen,
den wold er ouch zu vriunde han.
dem het er lutzel getan
beide libes und gutes;
ganzer trewen, vreundes mutes
bracht er in vil selten innen:
den hiez er im gewinnen.
als er den selben ane sach,
weinende er im zu sprach:
< owe, liber vrunt min,
nu muz ich got chlagende sin
daz ich dir niht gedienet han.
nu hant mich die gar verlan
den ich ie minne bot:
nu ist mir diner helfe not.>
der vriunt sprach im vriuntlich zû:
< swie ich dir spate und frû
ie der smeheste bin gewesen,
ich wil dir helfen genesen
und wil mit dir zu hove gen
und wil vor dine schulde sten
und liden swaz du liden solt.
ich was dir ie mit trewen holt,
des solt du werden gewar.>
do gie er mit im dar
und half im daz er wol genas.
der e sin minste vriunt was,
der wart im do der groeste,
und wart der der boeste
an dem sin vliz aller lack.
des er dar nach aller beste pflack ä... ü
die liezen in beide
in allem sinem leide.
dem herren gelich ich got.
so ist der vil di sin gebot
an mangen dingen uber gent;
des si vil truric bestent
so got nach in sendet den tot:
so wirt in leide, des ist not.
so der man tot wirt gesehen,
so ist im der vriunt not geschen:
so let in der vreunt underwegen
des er gernste hat gepflegen,
daz ist sin gut, daz blibet hie.
daz im aller libest ist ie,
des wirt im als ich saget e,
ein swarzes tuch und niht me.
sinen besten freunden dar nach,
magen, wiben, kinden wirt vil gach
mit im biz an des herren tor:
daz ist daz grab, da stent si vor
und clagen ir leit und auch daz sin.
so erzeiget im gantzer trewe schin
der smeheste vreunt den er hat,
der tut im denne sorgen rat.
daz ist sin selbes gutæte,
der er e vil unstæte
mit sinem dienst ist gewesen:
diu hilfet im danne genesen.
so gut, mage, wip und kint
vil gar von im gescheiden sint,
so ist im sin gutat bi.
swer sinnick und kristen si,
der schaffe, so er ze hove ge,
daz er icht eine denne ste.
alle hilfe ist da zu spate;
wan des menschen gutate
die kumen an der rehten zit
und machen im den weck wit
und machen sine bete gut.
so wirt der herre wol gemut
und brenget in von siner schulde
mit alle an gotes hulde.