liute unde lant die mohten mit genâden sîn,
wan zwei vil kleiniu wortelîn< mîn> unde< dîn>,
diu briuwent michel wunder ûf der erde.
wie gânt si vrüetende unde wüetende über al
und trîbent al die welt umbe als einen bal.
ich waene, ir krieges iemer ende werde.
diu vertâne gîte
diu wahset allez umbe sich dâher sît êven zîte
und irret elliu herze und elliu rîche.
deweder hant noch zunge
die meinent noch minnent niht wan valsch und anderunge.
lêre und volge liegent offenlîche.
gelücke daz gêt wunderlîchen an und abe:
wan vindet ez vil lîhter danne manz behabe;
ez wenket, dâ man ez niht wol besorget.
swen ez beswaeren wil, dem gît ez ê der zît
und nimt ouch ê der zît wider, swaz ez gegît.
ez tumbet den, swem ez ze vil geborget.
vröide gît den smerzen;
ê daz wir âne swaere sîn des lîbes und des herzen,
wan vindet ê daz glesîn glücke,
daz hât kranke veste.
swanne ez uns under diu ougen spilt und schînet aller beste,
sô brichet ez vil lîhte in klein stücke.
diu zît ist wunneclich.
swenne aberelle gegen dem meien
alsô wunneclîchen strebt,
sô hât ze vröiden sich
erde unde luft; dar zuo sich zweien,
swaz gêt, vliuget oder swebt.
muoz ich iemer eine sîn?
selbe ander wurde ich niemer âne sî,
diu mir an dem herzen mîn,
süeze in dem munde zaller stunde wont mir nâhe bî.
wîplîche werdekeit,
got hât vor aller crêatiure
dich gemachet alse wert.
swes muot ze minnen steit,
dem ist dîn name alsô gehiure.
daz er bezzers nien engert.
wart iht liebers danne wîp,
des habe ich ungesamnet mînen muot.
wîbes name und wîbes lîp
sint beide reine, swie doch eine mir unsanfte tuot.
ich unverdâhter man,
war tuon ich wort, war tuon ich sinne,
swanne ich bî der schoenen bin,
daz ich niht reden kan?
sô gar verstummet mich ir minne,
daz ich bin gar âne sin.
swanne ich sprechen sol ze nôt,
sô kan ich harte kleine, des mich vrume;
sô wird ich blûc, von schamen rôt.
dar nâch besunder kan ich wunder, swanne ich von ir kume.
waz sol mîn umbesagen?
mit einem worte sîz besliuzet,
wan si sprichet,< ine wil>.
sold ich dar umbe verzagen?
nein, ich enwil, swen lîhte verdriuzet,
der bejagete niht ze vil.
ich wil si noch versuochen baz
unde mich ze dienste ir iemer sparn.
und obe si mir gebiutet daz,
ze babilône nâch ir lône wolde ich gerne varn.
der sumer sî sô guot,
daz er die schoene in sîner wunne
lâze wunneclîche leben.
swaz wol den ougen tuot
und sich den liuten lieben kunne,
daz müez ir diu saelde geben.
swaz grüenes ûf von erde gê
oder touwes obenan nider rîsen muoz,
loup, gras, bluomen unde klê,
der vogele doenen gebe der schoenen minneclîchen gruoz.
ir rôse varwer munt
und ir wol stênden liehten ougen,
dâ bî ein wol geschaffen lîp,
daz machet manger stunt,
daz mir daz herze trûret tougen.
daz bedenke, ein schoenez wîp!
dû senfte mir daz swaere leben
und biut mir vil schiere dîne hant,
ald ich muoz in den sorgen sweben.
dar an gedenke, niht entwenke, entstricke mir daz bant.