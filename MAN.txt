ez entouc nicht verdeit
swaz ze deheiner frümekheit
geziuhet unde gestât.
swâ daz denne vergât,
der tugent unde fröude treit,
daz ist im ein herzeleit,
daz man im fröude nimt,
wande guot den guoten zimt.
swaz aber die boesen beswârt,
daz ist lîhte bewart;
wande in tugent nie gezam,
wan schanden hort und êren scham.
nu sehent wie ungelîch sie ziehent!
wande daz die boesen fliehent,
daz minnent aber die guoten.
moht man sîn gemuoten
und ir gelîch vereinen
sô daz sie gemeinen
mit einander solten:
dâ wir des geren wolten,
dâ missetaeten wir an.
wie wolt ir daz ein boeser man
tugende kunde gephlegen
unde daz sie underwegen
der frume kunde lâzen?
ichn kan dâ niht gemâzen
wan den boesen die boesen.
sô wil ich in zerloesen.
der künic artûs sô man seit
der ie krône der frümekheit
truoc in sînen zîten,
dâ von noch sô wîten
sîn name ist bekant -
des leben noch vil wol bewant
bî disen zîten waere.
wan daz uns der maere
sô vil behalten hât sîn heil,
sô was der ein michel teil,
der wir wurden getiuret;
wande daz baz stiuret
guotes mannes wirdikheit,
daz man sihet dan daz man seit.
doch hilfet ietwederz wol,
wand ein dem andern helfen sol;
ez entouc anders niht;
wande swaz der man gesiht,
waz touc im einem daz,
er ensagez ouch fürbaz?
sô mac ez ze frumen komen.
swaz ich dâ von hân vernomen,
des wil ich iuch gewern
( wande ich wil ouch des gern)
swer fröude hât unde gît;
wan dar an wil ich mîne zît
schône ân laster wenden
und wil dâ mite enden
mîn zît nâch der saelden lôz.
des sî ich valscher vröuden blôz!
ein âventiure dô geschach
in den zîten diech geprach
eines ûf karadigant.
künec artûs der engelant
unde britanje wielt,
daz er alsô behielt
sô noch ist ze bekennen -
man hoeret in noch nennen
nicht anders wan er hiute lebe.
sîn tugent von der saelden gebe
hât im daz gefüeget;
wande in nie genüeget
swaz ze werden fröuden stuont,
als uns noch ze wizzen tuont
vil manege âventiure,
die von sîner tiure
uns vil manege tugent sagent.
mich wundert daz niht enklagent
die liute mit gemeinem wuof,
daz ez got ie geschuof,
daz aller tugent orthabe
uns ist sô gezucket abe
daz er niemer leben solte.
daz mêrer teil ab baz verdolte
daz er niht waere danne er sî.
wie mohten sim der werke bî
gestên die sie benamen
fliehent? ich waen sie schamen
in taeten oder unêre.
desn mohte ir kein sîn êre
bî dirre zît bescheinen.
des ist er wol ze weinen.
êr für wart der künec artus,
dô stuont ie doch hie sîn hûs
mit aller slahte bereitschaft...
meide oder knehte,
allen nach ir rechte
als er waere an jener stat,
âne die er dar bat
und âne fremde gesinde,
wand er die liute minde.
des zôch ir deste mêr zuo.
den selben site mac man nuo
sehen an einem miltem man,
der niemen nicht versagen kan
unde der sô wirt vermârt.
den diu gâbe niht beswârt,
der vindet ir gnuoc die sî nement,
sô sie den willn von im vernement.
des alles nu niht vil ergêt.
ein andern site der künic hêt:
als er gesprach die hôchzeit
dar sî danne wart geleit,
zehant gebôt man vieren
die sî mit kroijieren
solten künden in diu lant.
der site was sô erkant:
swâ diu botschaft wart vernomen,
dâ muosten alle dar komen
mit ir friundinnen.
swâ man des wart innen
daz sie sich wolten entsagen,
dâ muosen sie geklagen
vil tiure dar nâch;
wand in diu buoze geschach
von im dar um ze lîden,
daz sie ez vermîden
zeim andern mâle kunden.
sô stuont ez um die kunden.
künec artus von dem ich sage,
der hete an dem phingestage
geboten eine hôchzît,
daz weder êr noch sît
nie kein groezer wart gesehen,
als ich für wâr hoere jehen
dirre âventiure zal;
wande er sî überal
in diu lant künden hiez.
diu künigîn ouch niht enliez
sine hiezes künden anderswâ.
also wart sî hie unt dâ
mit flîze harte wol geboten.
daz wurben sô ir beider boten,
daz sie des wâren ungeschant;
wan sie bekant und unbekant
brâhten dar mit grôzer kraft.
frouwen unde ritterschaft
moht man dâ sehen wunder,
kunder unde unkunder:
die alle wâren komen dar
nâch gwonem site sam alliu jâr.
zer edelen massenîe
kam iegelîchs âmîe.
desn tohte niender den ein zage;
dô sie an dem samztage
alle gesament wâren,
wie kunde dô gebâren
ein boeser underr tugende schar,
ern muose werden schamvar?
ouch was der frouwen dâ so vil,
daz ich die zal dar an hil;
ichn kundes alle niht gezeln.
man mohte übel ûz weln
die bêâ schent under in. -
nu gie dar diu künigin,
der tugent ein voller nam,
diu sich dâ von nie genam
swaz schoenen frouwen tohte.
sine kunde noch enmohte
sich dar abe leiten.
sî hiez ir bereiten
kleit und kleinôt nâch ir site;
dâ enphienc sî frouwen mite,
der bereite man vil beider
in maneger wîse kleider
von bunt unde ouch von grâ.
deheiniu was sô arm dâ
man enkleit sî swie sî wolde.
dar nâch truoc man von golde
lûter gebrant unde rôt
vil manic guot kleinôt,
vingerlîn, hefte und riemen,
( ich waene wol daz iemen
ir ie sô vil gesaehe
sô rîche und sô waehe)
dâ sî sie mite enphie.
disiu kleinôt muosten sie
swaz sie der wolten nemen
dar nâch und sie in kunden zemen.
artûs der êren stam
der hiez den rittern alsam
gewaefen geben unde kleit,
ros bedecket unde bereit
ze turnei und ze joste,
als ez in niht enkoste,
bêde rîch und armen;
( ern liez sich niht erarmen)
man gap in ros unde kleit.
dem armen was dâ niht leit
ze nemenne wider dem rîchen.
man gap in allen glîchen
nâch prîse unde nach ruom.
ezn wart nie groezer rîchtuom
zeiner hôchzît vertân.
des sol er wol genâde hân.
ern tetes niender borgen;
iemer was sîn sorgen
daz sîn ze lützel waere;
dar umbe was sîn swaere.
artus unde ginovêr,
als ich hân gesaget êr,
diu wâren vol der wirde;
dar an sie nicht enirde,
swâ ez irhalben stuont.
ez waen manec tûsent phuont
koste zem ringesten.
an dem tage ze phingesten
dô was komen diu zeit,
als der hof was geleit,
daz sie gesament wâren dar.
dô moht ein zage nemen war
unde sehen bilde;
und waerer ab ie wilde
der tugende gewesen êr,
er mohte komen ze bekêr,
ob ez solte werden,
daz tugende untugent bekêrden.
des lützel ieman geschiht
ezn geschehe von geschiht.
sie sint also gescheiden
daz under in beiden
kein einunge werden mach:
daz disem zimt, ist dem ungemach,
daz disem niene wirret,
dâ mite ist jener verirret.
keiî des guot bilde gît,
der sînes alteres zît
vertete under dirre schar.
swaz im bezzerunge bar,
sîn tugent was doch kleine;
wander ie mit meine
was also gevlizzen
daz sîn ungewizzen
dirre hof aller vorht.
er was also geworht
daz dâ an im schein
untugent unde mein.
der tugende verlüste,
spottes und hônküste,
des hete er et genuoc,
daz, al er im daz vertruoc
daz er in dem hove beleip,
der tugende schate in vertreip
von ir heimelîche.
swie hêre und swie rîche
er waere dar under,
doch hete er besunder
einen tisch dâ er saz;
zer tavelen er niht enaz,
als nu zem hove schein.
alles dinges was er ein
sam was êr der site.
ern was niht gekleidet mite
hôchlîche an der fuor.
von borten eine snuor
liez er nider hangen;
diu het sîn hâr bevangen
zeinem zopfe geflohten,
dâ bî in wol mohten
die fremden bekennen.
swer in hôrte nennen,
der erkom von diu under scham.
sie fluhen alle sînen nam,
wander manegem leide sprach;
swen er denne rehte ersach,
der erkom vil harte.
ez entwichen sînem worte
beide alte unde junge:
sîner eitermeilegen zunge
getorste nieman genâhen.
so sin allerverrist sâhen,
do entwichen sie im alle;
wan sînes herzen galle
kunde mit rede wol vergeben:
also stuont ie sîn leben.
nuo wâren sie ensamt.
als ez touc ritteramt,
die kurzwîle begunden;
der phlâgens zallen stunden.
einander sie schunden
sô sie beste kunden,
daz sie des phlaegen
daz sie iht verlaegen.
sie begunden etewaz
dâ von ir muot gefröuwet was:
dar nâch sie alle rungen.
dise liefen, jene sprungen
dise zuoloufes, jene von stete;
sô spilten die ûf dem brete
mîle alde wurfzabels;
dise phlâgen schâchzabels,
jene teilten ir spil an den val;
sô sluogen dise den bal,
die liefen die barre
hie mit gaehe, dort mit harre
sô schuzzen jene zuo dem zil;
hie teilte man ein ander spil,
dâ schuzzen sie den schaft;
sô reiten dise von ritterschaft,
die andern von den frouwen,
jene von schilden verhouwen,
nu von tumpheit, nu von sinnen,
hie von frümekheit, dâ von minnen,
von der werlt in maneger wîse,
die von wîbes lônes prîse,
die andern von der liehten zît;
dise sungen wider strît,
die andern wurfen den stein:
sus enwas ir dehein
er enhet sîn spil gezeiget,
unz diu sunne was geneiget.
des morgens fruo wârn bereit
die knaben nach gewonheit
diu vier horn bliesen,
dâ bî man solte kiesen
und zeinem zeichen verstân,
daz sie zem münster solden gân.
der künic und diu künigin,
die frowen und ritter nâch in
und diu massenîe gar
zuo dem münstr in einer schar
giengen lieht und wol gekleit
als sie dâ vor sint geseit.
dô was manec unmuot gefröut,
dô disiu strâze als was geströut.
grôz was der ritter schouwen
an den gemeiten frouwen.
grôz was ir loben und ir prîsen
nu der tumben nu der wîsen
nu der gehebede nu der genge
nu der kürze nu der lenge
nu ir tugent nu ir staete,
swaz diu lieze, swaz diu taete,
nu der schoen nu der geschiht.
der eine frâgt, der underspricht,
der sprach sîn liep, jener spehet,
ein ander sprach dâ bi:< nu sehet
dort lachende ougen unde grâ,
hie brûne ougebrâ!>
sô prîset der an frowen die site,
der die ander, der die drite,
der den hals, der die hende,
nu den munt nu daz gebende
nu die lîch süez unde klâr
nu gelîch golde ein hâr
nu der frouwen nu der meide,
hie mit lobe von dirre beide
nu die gebaerde nu den lîp.
< ditz ist daz schoeneste wîp!>
ein ander sprach; sô stiez der den;
< niht>, sprach der,< sihstu jen?
diu ist diu schoenest under in.>
< nein, dich triuget dîn sin.
sihstu jene in dem samît?>
hie verendet sich der strît
und sie kômen dâ mit
anz münster dâ intrôit
der erzbischof gesanc,
ein gotlîchen anevanc;
der was gordent mit sange
in dem kriuzegange.
dô daz was geleist
daz von dem heiligen geist
frônamt wart an gehaben,
die kameraere gâben
ze opfer swer sî wolde
ein unze von golde,
diu hilkem ist genant,
in einem köpf den an der hant
truoc ir iegelîcher.
ezn wart nie opfer rîcher;
wandez was sô rîche unt grôz,
daz es den bischof verdrôz
unde es niht erlîden maht.
dô hiez erz setzen unbedaht
zuo des altârs sîten,
daz sie niht engîten
beide alte und junge.
dô greif er zer wandlunge
den heilegen lîchamen.
dô sie die messe vernâmen
und sich entwâfent der bischof,
dô beleiters wider ze hof
von der zibôrje ônichelîn.
im gienc nâch diu künigîn
und mit ir die frouwen al.
anderhalp in den sal
künec artûs gienc nach gwonem site
und daz gesinde dâ mite.
der künic vast nach âventiure,
unz daz diu ezzen bî dem fiure
iezuo verdurben.
die kuchenmeister wurben
daz man saeze ezzen.
artûs enwolt niht vor gezzen,
unz er âventiure beit.
in gedûhtez noch enzeit
daz er dannoch aeze
oder iemen saeze,
swie lange ez waere gar,
durch daz er âventiure enbar.
des verdrôz die ritter al,
alsô noch in solhem schal
vil lîhte mac geschehen.
die ritter giengen spehen
alle an die warte,
( sie erbiten vil harte
und wândenz dâ mit naehen)
ob sie iemen saehen,
der unkunder maere
volleist waere.
dô ir deheiner niemen sach,
gâwein zuo keiî sprach:
< war umbe enizt der künic niht?
wan solte uns her komen iht,
daz waere sâ zehant hie.>
keiî zuo dem künege gie
und sprach:< herre, waz sol daz,
daz dise ritter unâz
sitzent alsô lange?
ich waene sie belange
und ez übel vervâhen.
nuo ist vil nâhen
mitter tac gar vergân
und hânt die ritter sich zelân;
sumelîche wellen rîten hin.
ouch zürnet diu künigin.
welt ir ezzen, sîn ist zît.>
an gâweine ist solher strît
daz er dienet unze naht.
< hei, kei, wie unsanft du maht,>
sprach der künec,< erbîten!
als tuostu zallen zîten.
dich müet daz du bîten muost;
du tuost mir sam du tuost
aller der werlt. nu wizze,
daz ich bî disem tage niht izze
noch trinkennes bekor
ichn habe nâch gwonem site vor
etlîch âventiure.>
under diu durch ein gemiure
reit ein knabe die strâze
waldende rehter mâze.
von erste warte sîn ein
mîn herre. gâwein:
der ruote den rittern zuo:
< gehabet iuch wol! man izzet nuo;
wande ich sihe her îlen
vil vaste underwîlen
ein knaben in der gebaere
als er gern hie waere
die strâze diun zer porten treit,
der uns niuwiu maere seit.>
disiu rede treip sich sô verre,
unz daz der junkherre
kam in den hof geriten.
nu was komen des sie biten.
gnuoge im engegen giengen
die im daz ros enphiengen,
dô er dervon erbeizet;
dô was ez sêre gesweizet.
er hete verre gestrichen;
des wâren im entwichen
die brâten von den goffen.
daz sach man und was offen.
ouch moht man in wol prîsen
als der iuch bewîsen
kan an allen dingen wol,
swaz ze tugenden ziehen sol,
sô vil als ieman bedarf.
sîn mantl er ûf daz ros warf.
do er stuont des mantels sunder,
dô mohte man wunder
kiesen an gehebe.
ich waene daz iht lebe
daz im waere gelîche
an geschickede und waetlîche.
er was schoene unde lanc,
dâ mitten dunne unde kranc,
anders grôz unde starc:
swaz daz gewant niene barc,
daz lûhte unde schein
sîn vel lieht unde klein;
wolgestalter nasen, ougen grâ,
wol geschicket anderswâ,
gewizzen, karc, unervorht,
daz diu natûre nie geworht
flîzeclîcher einen man
dan sî in hete getân.
guoter rede het er genuoc,
dar zuo allen den gevuoc
der rehter gwizzenheit gezimt.
der sich daz allez ane nimt,
der ist allenthalben wert,
hât er dar zuo der saelden swert,
als dirre knabe ez nie verlie....
er sprach gewizzenlîche:
< got der gnâdenrîche
der dâ die werlt geschaffen hat,
an dem unser leben stât
und leben in síner magenkraft,
der grüeze dise geselleschaft!>
die ritter im genâten
und in zuo in bâten
sitzen unde sagen mê.
< nein>, sprach er,< ich sol ê
den künec artûs besprechen;
daz getar ich niht zebrechen.
dâ hoert ir solhiu maere,
diu etelîchen swaere
und sumelîchen fröude bernt
und etelîche des gewernt,
des sie dar nach enbaeren
und gerne waen entwaeren.>
der diu maere gerne hôrt,
er sprach:< sehet wâ er dort
sitzet ûf einer banc!>
von rittern ein grôz gedranc
het in umbestanden.
dô sie den boten niht erkanden,
sie entwichen alle dan
und liezenn für den künic gân.
er sprach:< got behalde
in êwiclîchem gwalde
künec artûs den herren
und müeze von im verren
swaz im widerwertic sî!
alles leids tuo er in frî
und gebe im leben schône
als der besten krône
diu ie wart und iemer wirt,
in allen êren hûswirt!
nu ist reht daz ich leiste
dar umbe ich allermeiste
her zuo iu gesant bin
und zem gesinde her in.
ein frouwe hât mich her gesant
von verren landn in iuwer lant
umb eine gâbe der sî gert.
got gebe daz sî gewert
der werde âne twâl!
wand ob sîs ze disem mâl
von iu niht gehaben mac,
son vordert sî sî niemer tac.
ouch wirt iu von mir niht bekant
mîner frouwen nam unt sant,
ê daz ich vor weiz,
ob mir mîner gâbe geheiz
werden mac oder niht;
der zweier einez geschiht.>
aber sprach der jungelinc:
< ich wil iu sagen ein dinc;
ze guote sult ir ez vernemen:
irn muget keinen schaden nemen
noch laster solher bete.>
gâwein die êrsten rede tete;
er sprach:< wer mac ez wol vertragen?
man solte solhe gâbe versagen,
der niemen wirt geladen
von schanden noch schaden?>
artus der guote
lobt mit guotem muote,
daz er in gewerte
alles des er gerte.
der knabe im des genâte
und einen biutel drâte
teter ûf von samît,
der was kûme einer spannen wît;
dar ûz er einen mantel nam,
der des tages manege scham
gap den frouwen lîden.
dem werke noch den sîden
kunde sich niht glîchen,
sô daz in allen rîchen
ie dehein man gesaehe
dem er sô guotes jaehe;
wand in ein fein durch frouwen nît
worhte vor der hôchzît.
diu feine worht den phelle
sô daz er velle:
swelhiu frowe den mantel treit,
hât sî mit keiner valschheit
zuo ir manne missetân,
der stêt der mantel twerhes an;
daz selbe er der frouwen tuot,
diu mit werke oder muot
ir âmîs gevelschet hât:
der mantl ir niender rehte stât
ern sî ze kurz oder ze lanc;
sus melt er valscher minne kranc.
dô er hete bescheiden,
wie er under beiden
nach valscher minne gezaeme
und wie ungenaeme
er ze tragenne waere,
der valscher muot baere
unstaete an der minne,
er sprach:< ir habt hie inne
vil frouwen unde meide;
die sulen vor iu beide
den mantel ane legen,
sît daz sô ist gewegen
mîn gâbe der ich ger,
darumbe ich bin komen her.>
den mantel schouten sie gemein.
< herre mîn>, sprach gâwein
< disiu gâbe ist schoene;
man mac ir âne hoene
beide gern unde gewern.
herre, irn sult niht enbern
irn sent nâch mîner frouwen;
diu mac vil lützel trouwen
wie ez um den mantel stê.
gebietet dazs ze hove gê
und die frouwen mit ir neme!
dô seht ir welher er gezeme
und welhiu dâ gevallen,
swenne von in allen
der mantel wirdet an geleit;
ir dehein et sich entseit.>
< kei und engrewein ir zwên
sulet nâch den frouwen gên
unde bringet sie her in
als liep als ich iu bin!
nu vergezzet dâ deheiner
weder zweier noch einer
durch liebe noch durch leide,
der frouwen noch der meide,
der rîchen noch der schoenen!
dô schanten iuch mit hoenen
die andern unde trüegen haz.
nu wizzet daz sie danne daz
taeten von schulden.>
< herre, bî iuwern hulden,
swaz ich dâ der frouwen lâ,
dem mac ich niht vinden dâ,
daz ir noch hiute wol erseht.>
< mîn her kei, ir tuot in reht.
sie hazzent iuch hie unz sie lebent,
ir gruoz sie iu mit valsche gebent,
ir herze iu keines guots engan.
daz ist ein strît den ich hân
und fride in nimer dehein frist
unz diu sêle in mir ist.>
keiî unde engrewein
die giengen under in zwein
dâ sie die frouwen westen.
diu was mit ir gesten
enmitten gesezzen
als sie wolten ezzen.
dô wurben sie ir botschaft.
dô muose diu wirtschaft
belîben underwegen,
der sie dâ solten phlegen.
mit zühten sprach diu künigin:
< gêt ir herren bêde hin,
swie schiere ir nu wellet!
sît ez dem künege gevellet,
sô komen wir hin nâch.>
dem herren keiî was gâch
und gienc spottende in den sal.
er fröut sich ûf der frouwen val.
under diu daz was worden,
dô kam dort für mit orden
diu künegin küniclîche;
ie zwô und zwô gelîche
mit einander an der schar.
ein schapel von golde gar
truoc ginovêr diu künigîn;
( daz geverte endorft niht bezzer sîn)
dâ lac inne manec guot rubîn;
die bâren vaste liehten schîn.
nu hete sî bevangen
einen rinc langen.
der frouwen die ir giengen bî,
künegin, graevin unde frî,
der wârn von adel wolgeborn
sô vil, sô sie vorn
dem künege hêten genigen,
daz êrste ûz den kameren sigen
die an dem ende wâren:
sô langen rinc sie baren.
nu stênt sie zeinem ringe.
kei sprach zem jungelinge:
< knab, lîht uns her den mandel!
sî ist âne wandel
diu in hiute gewinnet;
von den besten ist geminnet
der er sô ist beschert,
daz er sich ir niht erwert.>
mit der rede er in nam
und sprach:< er ist lobesam
einer künigîn ze tragen,
ir frouwen solt genâde sagen
ime der in habe brâht.
er hât iuwer wol gedâht.>
sô zeigter in besunder
kunder unde unkunder,
daz sie in schouten.
der frouwen vil trouten,
den diu lenge was gelîch,
daz in vil gewislîch
dirre mantel belibe.
sie gedâhten wer ze gibe
in hete dar gesant.
ieglich het in dâ zehant
vil gerne an geleit;
der varwe erbleich et harte seit,
dô sin mit riuwen abe tete.
der knabe sprach:< mîne bete,
herre künic, sol ich hân.>
sie zwên gâben den mantel dan
der künegin wider erste
um daz wan sî diu hêrste
dâ was und diu beste.
sî waer vil gern diu leste
dar nach gewesen, mohtez sîn;
daz nim ich ûf die triuwe mîn.
dô sî sich niht verstuont,
wie ez um den mantel stuont,
diu künigîn in ane nam.
wie wol ir der mantel zam,
daz lâze ich iuch wizzen:
unde het man in zerizzen
oder mit mezzern zesniten.
esn waere ir niht vol enmiten
nider komen an daz bein,
swie in die ritter doch gemein
mit ziehen nider nôten.
< man solte in beschrôten>,
sprach kei,< ein teil ist noch ze lanc.
der disen abeswanc
ab naeme eine spanne,
er stüende ir rehte danne.
mîn frouwe hât sich wol behuot;
ir triuwe sint gewesen guot
wider mînen herren als ir seht:
des ist ir der mantel reht.>
der künic wart des ungefröuwet,
daz der mantel stöuwet
an der künegin solhe untriuwe,
unde het sîn tougen riuwe.
in sînem herzen erz versweic,
wan sîn zorn in dar zuo neic
daz er sprach alsô vil:
< der mantel zeiget wunderspil
an iu, frou künigîn, ze sehen.
man mohte wol türstic jehen
iuwern triuwen wandels bî;
ichn spriche doch niht daz ez sî.
ouch hüetet iuch hin für baz!
mit rehten triuwen rate ich daz.>
...< frouwe mîn, nu tuot in abe
und lîhet in hie iwern gespiln.>
daz tete sî zwâr mit guotem willn.
diu schame macht die künegin rôt
mêr danne diu natûre gebôt
unde wart dar nâch bleich,
sô daz an varwe ir entweich
gegeben unde gewunnen teil,
dô sî sach triuwen meil
an ir den mantel scheinen.
< wê der argen feinen>,
sprach sî,< diu dich machete!>
artus der lachete
tougen in der leide.
die frouwen und die meide
begunden tougen ringen
sorcsam mit disen dingen
und dâhten waz es wurde.
ditz was diu swaerste burde
die ir deheiniu ie getruoc.
diu rede sie vonme schimphe sluoc,
daz sie niene westen
wie sie sich solten vesten
vor des mantels valle.
nu sorgent sie alle
wie sie sich entsagen.
don half niht dirre klagen
daz sie kâmen verre dar.
diu fremde sprach:< nemet war,
wie bin ich hie komen zuo!
ach leides! wê waz ich tuo?>
disiu sprach:< ich wirdes niemer frô.>
sô wurben mit einander zwô
geswâslich von ir missetât
und suochten von einander rât
mit ir tougen bîhte.
grôziu schulde und lîhte
enwart deheine wîs verswigen.
vil manegiu was unbezigen;
diu ruogte dâ ir tougen
ân aller slahte lougen;
diu begunde ir selber phlegen
vil tougenlîch mit brustslegen.
disiu nôt was in gemein.
anderhalp engrewein
und kei des mantels phlâgen.
ez stuont ûf éin bâgen:
daz er sô hohe êre galt,
daz tetes mêr bloede denne balt.
doch was éin sache
diu ze disem ungemache
sie allermeiste twanc:
daz sî diu êrste müese sîn;
sî dâht:< kei ist der vîent mîn;
daz richet er an mir alzan
und leget mir den mantel an.>
daz was ir aller trûren.
von schulden muose in sûren
der hôchzîte hôchvart.
des heiles slüzzel in verspart
fröude und brâhtes an daz zil,
dâ sorge was und leides vil.
diu des tages ir êre verlos,
diu schein sît lange fröudenlôs
und moht von schulden trûric wesen.
artûs wolte niht entwesen
der mantl enwurde an geleit.
dô was der knabe vil bereit,
der der gâbe hâte gebeten.
diu künigîn wolt ouch vertreten
hie mite ir laster
und uobtez deste vaster.
kei gebôt in sunder.
keiniu was dâ under,
diu in wolte enphâhen,
wan daz sie wider sâhen
vil jâmerlîche zesamen.
artûs nante sie bî namen
unde vorderte sie für:
ir iegelîchiu verkür
sîne hulde unz an ir tôt,
ezn waere daz sî êhaft nôt
für braehte oder twancsal;
der bêder hete der künic twâl.
keiîn des niht beswârte;
wand er ir êren vârte
und gehaz ie allen wîben
er wande, daz ez belîben
der künic alsô lieze.
er betrahte wie er stieze
dar under sîne kündekheit.
swiez im iedoch waere leit,
daz ers wolte beginne
mit sîner friundinne,
er sprach:< ir sult nu dêrste sîn,
liebiu friundinne mîn.
wâ sît ir? nu gêt dar!
ir wârt ie in der besten schar.
wie wol ich iu des hiute gan!
gêt her! leget den mantel an
unde scheidet den strît!
wand ir diu getriuste sît.>
nu legt man ir den mantel an.
nu fluochte ir der gemeine man,
alle die dâ wâren,
mit arclîchen gebâren.
mohte ir daz geschaden iht,
des gebrast ir von in allen niht.
von keiî kam ir daz,
daz sî het ir aller haz.
ob er ir missezaeme,
wer waent ir dâ daz naeme
iu sînem muot für swaere?
ez waere in harte unmaere.
daz kom von sîner hôchvart.
der mantel ir den lîp gart
unz dâ diu gürtel lac.
müesez sîn dazs einen sac
des tages solte hân getragen,
daz teter keiî baz verklagen.
nu stêt sî underr gürtel bar.
der nâmen al die ritter war
und getorsten es niht melden;
si vorhten daz ein scheiden
von keiî in daz gulte,
ob man ir laster schulte;
wan ein, der hiez brûn senpitê,
der sprach:< wâ ist keiî der ê
sô vil von ir triuwen seit?
er vervâlt niht an der wârheit;
ez mac wol sîn als er giht.
si bestoubt uns mit dem mantel niht.
sî ist an triuwen unervârt,
daz der mantel wol bewârt,
ob ichz rehte erkenne.
ich waen sî etewenne
ir triwe vil übel decket,
dâ von ir ars sô blecket.>
keiî hôrte unde sach
waz man von sîner friundin sprach.
er lie die scham zeiner hant.
engrewein sâ die sînen nant
und hiez sî für den künic gân.
er sprach:< sî sol den mantel an
nâch mîner frouwen legen,
wil sî geselleschefte phlegen,
daz wir zwêne gesellen sîn
und sî der âmîe mîn.>
sô stuont diu frouwe
gekleidet, als ich trouwe,
des sî gerne enbaere,
ob an ir wal ez waere.
der mantel kûm die gürtel streich,
sô daz sî et nie geleich,
ern vielte sich in valte.
er waer sô mit gewalte
kûm reht gewesen kinden.
er spien sich sô hinden,
daz sî vorne blahte.
sine kunde noch enmahte
dehein wîs ez gevüegen niht,
sine dûhtez alle ungeschiht.
ez muoste ein andriu für zehant,
die der künic selbe nant,
gâweins âmîen,
die zwêne edelfrîen
schône für beleiten.
den mantel sir an leiten,
daz er ze beiden sîten
ir niht an der wîten
gezam noch an der lenge:
hinden kurz und gar ze enge,
ûz der mâze vorn ze lanc.
keiî sprach:< disen kranc
kan ich wol erfinden.
seht wâ der mantel hinden
ir friunde zeiget unverholn,
daz siz im hinden hât verstoln.>
gâweine gap daz kumber.
niemen waer sô tumber,
der erkant sîn frümekheit.
ez enwaere im für in leit.
der künec dô langer niht enbeit.
iedochz in allen waere leit,
den frouwen er dar gebôt.
des wurden sie vil schamrôt.
waz halfz? man muose sehen
an dem mantel waz geschehen
waere ir iegelîcher,
und waere sî nu rîcher
danne ie küniginne wart.
sie fluocheten al der vart
die der knabe dar tete;
wand ez was âne ir bete.
nu was ez an den zîten,
daz erec frowen ênîten
für den künic brâhte,
der im des gedâhte,
ob sî den mantl an naeme,
daz er ir wol gezaeme.
enmitten vor dem künege zestete
den mantel sî ane tete
und lie sich bewaeren.
mohter sî ervaeren,
daz sach man harte koume:
ir gebrast an dem soume
kûme drîer vinger.
sô vil was ringer
ir schulde denne der dâ vor.
doch het sî in daz winster spor
getreten, als sî keiî zêch,
der ir den mantel ane lêch.
swaz ie kei dar under reit,
daz was spot und was in leit
und kunden es niht understên.
dô liezen siz alsô für gên,
als ez in unmaere
in ir herzen waere;
er tete sîn sô minner.
ez geschach nie niht sô inner
ezn koeme vol ze liehte.
beswârtez sie an iehte,
daz muose alsô belîben.
sine kunden ez vertrîben
mit drô noch mit flêhe
niht hôher danne ein slêhe,
grôziu bôsheit an im lac;
wander ie des sites phlac,
daz er daz seite von dem man,
swâ er in meist beswârte an:
solhen site er nie verkôs.
er was alsô zuhtlôs;
desn mohte in nieman enziehen.
sîniu wort muost man fliehen...