hie hevent sich an die epistel unde diu ewangelia durch daz jar. proemium
< quid molesti estis huic mulieri? bonum opus operata est in me.>
hoc testimonio veritatis quelibet anima glorietur, defensa ac securior
intret ad christi convivia, ubi cum odore bonorum operum veneretur
verbum incarnatum. cujus etiam placet pie clementie buccella panis
et calix aque frigide, sed et verbum fraterne exhortationis in caritate.
nam et illa paupercula que in chorbonam misit duo minuta a domino
satis est commendata, quod omnibus plus obtulerit que totum dedit
quod habuit. unde et ego tam humiliter quam suppliciter cum eadem
paupercula ad offerendum intravi, qui non de superhabundanti, sed
totum quod potui et totum quod habui domino obtuli, sed et hoc
ipsum in chorbonam misi. in chorbonam itaque, ut legitur, collectio
fiebat sacerdotum et hanc ego quoque collectionem christi sacerdotibus
offero. christi sacerdotibus dico, qui christum amant, qui christum
et non se predicant, veruntamen maxime plebeis et popularibus
prespiteris et quibus forsan librorum copia defuerit, et qui frequentius
cum beata martha circa exteriora solliciti et occupati fuerint et
ob hoc rarius cum beata maria ad pedes domini sedere, id est sancte
lectioni operam dare potuerint; ita tamen per omnia, ut quisque
speret idem. quapropter nec latinis verbis editum, quod etiam magistrorum
querit ingenium, in ydioma materne lingue prorupi, quo facilius
pateat legenti et audienti ejus intuitus. igitur ego cuonradus
prespiter licet indignus dilectis in christo sacerdotibus, ob quorum
amorem hujusmodi studium sum executus et quorum orationibus sum
adjutus, librum sanc doctrine trado in christo, in quo eis etiam talem
libertatem concedo, ut ubicunque ego minus dixi apponant, ubi vero
amplius corrigant. hoc solum obsecro ut prestent mihi, ut per amorem
christi dignentur esse memores mei peccatoris tam in sermonibus
suis quam etiam in sollempniis missarum secretis, quatinus hanc spei
mee ollam christo annuente in sinu meo inveniam.
ze wîhen næhten.
invidia enim diaboli mors intravit in orbem terre. ùnser vil
lieber herre, der ware gotes sun, der heilige christ, den úns diu
heilige schrift unde alle die heiligen wissagen vil mænege zit geurchundet
unde vor gewissaget habent, den hat iu diu vil here magt,
únser vrowe marie, ze troste unde ze helfe an dise welte getragen
unde geborn. des súlt ir húte vro sin unde súlt in, den vil heren gotes
sun, in siner vil heiligen geburt nu hiute also loben unde eren als ir
siner gnaden dúrftic sît beidiu ze libe unde ze sele. unde war umb
er ouch, warer hailant, nu húte an dise welte chomen si daz sult ir
vernemen: tu principium viarum dei. da von so lesen wir an der
heiligen schrift wie únser herre got von anegenge der welte einen
vil heren engel vor andern sinen heiligen engeln geschuof unde hiez
werden. wan ouch do der selbe êrzengel sin erstiu geschefde was,
do leit och er an in durch sin selbes milte sinen gotlichen segen
unde sin chúneclich insigel alse verre, tu signaculum similitudinis
dei, plenus sapientia, daz er wiser unde schoener unde merer was
denne ander sine hûsgenozzen, wan er im selben, únserm herren dem
almæitigen got der næhst unde der nahist was. deus ego sum et
ego memet ipsum feci. die selben grozzen ere alle die im unser herre
got da verlihen hete durch sin selbes milte, die verchert der selbe
erzengel im ze einer marter, ze einen untriuwen, ze einem úbermuote
also verre, daz er sich gesazt wider dem almehtigen got unde daz er
sich genozsamt sim schepfære, wan er sprach: ich bin selbe æin herre
unde ein got unde han mich selbe geschaffen. initium omnis peccati
superbia. durch den úbermuot so wart aver er von himel verstozzen
unde wart der vil mære tievel geheizen, wan daz ist och zware der
vient alles manchúnnes unde ist der mære valant der iuch unde alle
die noch hiute disse tages da an vihtet die an den waren got da
geloubent, unde dem och ir hiute unde alle tage an dem glouben da
widersagen sult unde vor dem ir iuch zallen ziten da gesegenen
sult, wan durch den unde wider den so ist och nu hiute der ware
gotes sun in dise welte chomen unde geborn, daz er iuch vor dem
erloese. wan der selbe valant durch sine hohvart von himel verstozzen
wart, do geschuof únser herre got do dar nach die únser
arme altvordern adamen unde even dar umbe, daz si mit ir chinden
die ere unter den stuol da ze himel besæzzen da der tievel mit sinen
nachvolgærn da von verstozzen wart, unde sazt och do adamen als
balde in daz paradis dar umb, daz er inne mit sim wibe unde mit
sinen chinden ain herre unde ein wirt wære die wile únz daz im únser herre got nach siner ordenunge da ze himel die grozzen ere
unde den heren stuol gæbe. occasione autem accepta, peccatum per
mandatum et cetera. daz west aber allez do der vil úbel tievel vil
wol unde het och er do daz ze vil grozzem nide, wan durch sinen
nît so engunde er den armen menschen der gnaden unde der eren
niht, sunder da nebleip och er do nie unz daz och er sie verriet.
unde iedoch so moht er in mit nihtiu zuo chomen, niuwan do únser
herre got adam in daz paradise sazt, do verbot er im ein obz daz
dar inne was, daz er daz mite bi sinen hulden, also mit rehte da ein
herre mit sinen holden etwaz sol schaffen unde da och ein man vil
billich durch sinen herren etwaz sol tuon unde och miden. in quacunque
die comederitis ex eo, aperientur oculi vestri etc. von dem
selben obze da geseit do der valant únsern altvordern so grozze
craft unde so grozze tugende von, únz daz si daz leider wider dem
gotes gebot gazzen. da mit so warn och si do leider des heren paradises
unde aller ir eren verstozzen, wan da mit so zoech si der
valant unde allez manchúnne in sinen gewalt; wan von dem tage
do immer mere so wuohsen unde merten sich die súnde unde allez
unbilde únz als verre, daz halt diu welt diu abgot unde in selben
den vil ubeln tievel an bettet. dominus de celo in terram aspexit,
ut audiret gemitus conpeditorum et solveret filios interemptorum. do
gesah do unser herre von himel hernerde unde erbarmet sich úber
die sinen armen hantgetat, úber allez manchúnne des sich der leidige
valant mit sinen untriuwen da geæigent hete, unde chom er der ze
helfe mit sim vil mænecvaltigem troste, so mit den heiligen altvætern,
mit den heiligen wissagen unde mit der heiligen alten ê, daz diu
welt ir unreht unde ir irretuom da von erchante unde daz si sich
becherte. verbum caro factum est et habitavit in nobis. do aber do
daz allez niht enhalf, do chom er selbe, únser vil lieber herre, der
ware gotes sun, her in dise welte, der heilige christus, als wir nu
hiute begen. wan aber er vil lieber herre, do er in siner gotlichen
magencraft der nature niene was, daz in dehein mensche oder dehein
vleischlich ouge iht gesehen mahte, do ward er selbe ein mensche dar
umbe, daz in die liute gesehen moehten unde mit im gesin moehten, unde
daz och er die mit siner heiligen gebuerte ernern unde geheilen moehte.
aber von den wihennæhten.
apparuit benignitas et humanitas etc. daz ist der here tac unde
diu grozze hohgezit die ir hiute beget, daz ist des heiligen
cristes tac, den enmugt ir och zware nimmer volloben noch volleren,
wan da von sprichet hiute únser maister, der guote sant paulus, an
dem heiligen ampt zuo ziu: mine vil lieben gebrueder, spricht er, daz
sult ir vil wol wizzen daz weder ir selben noch dehein iuwer altvordern
mit deheinen iuwern guotæten die triuwe unde die gnade
umb únsern herren got nie verdienten die er von sinen gnaden zuo
ziu getan hat, daz der here gotes sun in sins vater botschefte durch
iuch in dise welte chomen solte, niuwan daz in dar zuo betwungen
hat sin selbes erbarmunge. sed secundum misericordiam suam salvos
nos fecit. des sult ir im och hiute lob unde gnade sagen, únserm
herren dem himelschen vater, der durch sine barmunge sinen einborn
sun iu zetroste und zehelfe gesant hat. des sult ir och hiute sunderlichen
lob unde gnade sagen únserm herren, dem himelschen chunige,
dem heiligen cristo, der iu da selbe in sins vater gehorsam ze troste
unde zehelfe chomen ist. wan daz sult ir zware vil wol wizzen, nu
der herre unde der chunic chomen ist, den der vil úbel tievel der
sinen armen hantgetat unde des sinen æigenschalches mit sinen untriuwen
beroubt het, daz och der ubel valant den roup nu vil lasterlichen
muoz lazzen unde wider geben. ut justificati gratis gratia
ipsius heredes simus. wan dar umb so wil och er iuch nu von sinen
gnaden mit siner heiligen geburt von allen iuwern súnden also er
súbern unde errainigen also er iu wil wider geben unde also er iuch
mit im wil wider bringen zuo der iuwern alten haimuote, zuo dem
heren paradise da ir von vertriben wurdent unde allez manchúnne
von adams ziten. ut ostenderet in nobis divitias bonitatis sue. dar
zuo so hat in allez betwungen sin selbes milte, den heiligen gotes
sun, daz er daz sine vil wite chuenecriche unde die sine ewige vroede
ane die sin armen hantgetat niht niezen noch haben wolte, sunder
daz er iu daz erzeigen wolte durch sine guete, ze welhen gnaden er
iuch geschaffen hete von angenge der welte unde wie getan ere unde
gnade er iu da geordent unde beræit hete. die selben gnade unde
die selben ere die hat och er iu nu hiute alle geoffent mit siner
heiligen gebúrte, der heilige christus. die muez och er iu gnædeclichen
geben durch siner vil heiligen gebúrte willen unde durch siner vil
lieben muoter willen. von den wihennæhten.
exiit edictum a cesare augusto etc. do diu heilige zit chom
die unser herre, der heilige christus, geordent hete zuo siner gebúrte,
als úns da hiute schribet der here gotes schribær, der guot sant lucas,
in der selben zit do was ein cheiser ze rome der hiez augustus.
dem selben keiser het únser herre des verhenget daz er alle dise
welte geweltiget unde betwungen hete als verre, daz im diu ælliu diensthaft unde zinshaft was. von danne so gebot och der selbe
cheiser einen vride úber elliu riche so grozzen, daz da vor noch
sit nimmer mere dehein vride so grozzer niene wart uf dirre erde.
unde gebot och der selbe cheiser als wite so diu riche waren allen
den die ellende wæren, daz die wider hein ze ir lande fueren dannan
si búrtic wæren unde da zeigeten ir chúnne, unde daz man si da
zuo dar an schribe unde daz si mit den danne dem cheiser ir zins
gæben, einen guldinen pfenninc, da stuont des cheisers nam unde cron
an. unde gebot och der selbe cheiser, swelch ellender man sin lant
unde sin chúnne chunde gezeigen, swaz so der selbe ellende man verlorn
hete sins guotes unde sins erbes, da er von armueten oder von
unrehtem gewalte von chomen wære, daz man im daz offent unde
wider gæbe an aller slahte widerrede. unde swelh ellender man aver
dar under wære der sin lant unde sin chúnne da er von geborn wære
niht gezeigen chunde, daz man dem sin houbt abe schluege. daz vil
groz gebot daz wart och do geboten úber elliu diu riche. daz gebot
och ein grave der hiez cirinus, der waz in der gegen der rihtære diu
da heizet galilea. da was och do inne únser vrouwe sant marie unde
ir gemahel, der sælige josep. da fuor och sa josep unde únser vrouwe
sant marie von galilea, wan da warn och si beidiu ellende, ze bethlehem
des chúneges davides stete, wan von des geslæhte waren si
beidiu búrtic, daz si oh da ir chúnne zeigeten unde daz si da zuo
an geschriben wurden unde och dem cheiser ir zins gæben. do
aber si do zuo betlehem chomen, do was diu stat elliu also beherberget
von andern liuten die och durch die selben angest dar chomen
waren, daz si da bliben muozzen uf der strazze. do was diu here
zit unde diu heilige naht chomen daz der war gotes sun in daz
ellende dirre welte chomen wolte. des genas diu here mait uf der
strazze noch enhet och gemaches nie mere, niuwan daz si den gotes
westebarn bewant mit ir linwât unde leit in in die crippe da ir vihe
da obe stuont. min vil lieben, also duemuetclichen wolt unser herre
an dise welte chomen unde geborn werden! da sult ir allez sin gnade
unde siniu grozzen tougen bi merken daz er an dem wege unde uf
der strazze geborn wolt werden unde daz er och siner vil lieben
muoter richtuomes noch eigens gemaches niht verlîhen het, sunder
daz er erwelt armuot unde arbeit in siner heiligen gebúrte. da bi so
sult ir daz merken und erkennen daz im wariu duemuet unde rehtiu
armuot lieb ist unde daz och dirre lip anders niht enist niuwan ein
strazze unde ein ellende. nu von dem ellende dirre welte da helf
iu der war gotes sun gnædeclichen von unde geb iu die ewigen
haimuode durch siner heiligen gebúrte willen. item hystoria.
nu, min fil lieben, swie duemuetclichen unde swie tougenlichen
unser herre, der heilige christus, in dise welte chomen wolte, iedoch
so enmahte diu goetlich magencraft gar niht verborgen noch verholn
werden, wan sa ze der stunde, als er geborn wart, do erschein
von himel ein vil liehter sterne úber die vil heren geburt, da mit
der himel des urchúndete daz sin herre da geborn wære. ez wart
och da sa ze stunde ein vil heiliger engel von himel ze boten gesant
armen hirten, die warn ouch da wider selb bi betlehem unde huoten
da ir herte. zuo den chom der engel mit vil grozzem liehte, daz die
armen liute vil harte erchomen. do sprach der engel:< ir sult niht
erchomen, sunder ir sult iuch halt vil wol gehaben, wan ich sage iu
zware diu vil trostsamen niuwiu mære, wan ich tuon iu daz kunt
daz der heilige christus hiute an disem tage geborn ist dazz bethleem,
in des chúnges davides stete, der ain trost und ain hailant ist
aller dirre welte, unde sage iu daz ze urkúnde: swenn so ir choment
hinz der stete, so vindent ir einen westebarn ligende in einer crippe,
bewunden mit linwæte>. do der engel do sin botschaft geseite, do
chom och von himel der heiligen engel ein vil michel menige mit
lobe unde mit gesange, die gaben och alle des da urkúnde daz
ir herre, der ware gotes sun, geborn wære, gloria in excelsis deo,
unde sprachen disiu wort:< lob unde gnade dem almehtigen got da ze
himel unde her uf der erde fruede und vride allen den die guotes
willen sîen>. do die heiligen engel alle ir botschaft erwurben unde
si wider zuo dem himel gefuorn, do berihten sich och die vîhehirten
unde cherten gen bethleem, unde daz si nach des engels wisunge
da suohten den heren gotes sun. do fuorn och si sa unde funden
och da únser vrouwen sant marien und ir gemahel, den heiligen
joseph, unde den heiligen christum in der crippe, als in der engel
geseit hete. daz ist diu grozze hohgezit die ir hiute beget, daz ist
diu here gotes geburt, die sult ir hiut also eren als ir der ewigen
geburt teilnúftic wellent werden. expositio.
miniu vil lieben, als wir nu da vor gesprochen haben, der geweltige
cheiser den únser herre got in der zit da ze rome geordent
hete, do er an dise welte geborn wolt werden, der bezæichent in
selben, wan er von rehte ist ein cheiser unde chúnic ob allen chúnigen;
wan alsam der heidensche chúnc die welt alle mit sim gewalt dar
zuo betwuengen hæte daz im diu elliu zinshaft was, alsam hat och
er vil lieber herre mit der ladunge des heiligen glouben in sinen
dienst braht alle cristæn zungen. ipse est pax vera. der grozze vride
der ouch da was do er geborn wart, der bezeichent daz daz er selbe
ist der ware vrideman der mit siner heiligen geburt die alten unminne
da versoenet hat diu da entzwischen dem almæhtigen got was unde
allem manchúnne. pater futuri seculi, wan von der selben grozzen
unde stæter sonunge so ist unde heizet och er ein fúrst unde ein
vater des ewigen vrides unde der chúnftigen welte. daz och der
heidenisch chúnic allen den gebot die ellende warn daz die wider
hain zir lande fuern unde daz si da zeigeten ir chúnne, daz bezeichent
daz iuch der ware chúnic, der heilige christus, von disem
ellende mit im wider hain hat geladen zuo dem iuwern alten erbe,
zuo dem heiligen paradis da iuwer altvordern adam unde eva inne
warn unde da si von des tievels untriuwen uz verstozzen wurden.
die sippe die ir da zeigen súlt daz ist der antlaz den ir da got enthaizen
habt in dem heiligen touffe, wan swer so christenliche ê wol
behalten hat, daz ist diu sippe die man spent, der wirt ouch denne
da an geschriben zuo sîm chúnne. daz buoch daz ist diu gewizzene
unde diu ordenunge unsers herren, des almæhtigen gotes, da er alle
die da inne belochen hat die er zuo dem ewigen libe geordent hat.
daz chúnne da man iuch denne zuo schriben sol daz ist diu gemeinde
unde diu gnozschaft der heiligen engel da ze himel. da sult och ir
denne zware dem cheiser sinen dienst unde zins vil vroelichen geben,
einen pfenninc guldinen da sin houbt unde sin nam an ste, wan daz
ist anders niht niuwan daz ir den waren gotes sun mit sinen heiligen
engeln immer mere sult loben unde eren unde daz ir denne da immer
súlt schouwen die sine chúncliche crone unde sin vroelich gotlich
antlúze. da git er och iu denne wider mit siner vil milten hant unde
allen den sinen edeln ellenden rekken daz iuwer alt erbe, daz ist diu
himelsch jerusalem. da muez iuch alle inne besamen der ware gotes
sun gnædeclichen durch siner heiligen gebúrte willen. hec loquere
etc. nu solt och ir die rede wol versten daz ouch suemelich
arm ellende ir chúnne noch ir lant niht kunden gezeigen, den sluoc
man allen ir houbt abe; wan die selben ellenden bezeichent juden
unde heiden unde och leider boese christen, alle die ane gotes forhte
lebent unde die also verre in daz ellende der grozzen meintæt chomen
sint, daz si mit ir grozzen unzúhten ir schepfærs habent verlougent;
der engeruochet och er niht ze wizzende, súnder er haizet si alle
houbten, wan si sint alle verdamnet unde verteilet hinz dem ewigen
tode. da behuete iuch got vor unde alle die christenheit durch siner
heiligen gebúrte willen, des mant in hiut mit dem gemeinen ruoffe
des heiligen glouben. von den wihennæhten.
descendet dominus sicut pluvia in vellus. wir lesen an der
heiligen schrift da von wie únsers herren gotes liute hie bevor vil
groz angest heten under der heidenschefte, do ruoften si hinz unserm
herren got also lange, únz daz er in von sinen gnaden ze helfe chom
unde sant sinen heiligen engel hinz eim sim holden der hiez gedeon,
wan den het únser herre dar zuo erwelt, daz er sin herzoge wære
unde daz er mit im sine liute von ir vienden loesen wolte. do der
engel do chom hinz gedeone, dem gottes manne, do stuont er in sim
stadel an sim tenne unde drâsch unde windet sin korn unde bereit
sine spise dar zuo, als ouch er selbe die viende unde die heiden
vliehen wolte. do in der heilige engel do gegruozt unde im die
vronen botschaft chunt getet, daz únser herre got des niht entwesen
wolte ern wære sin herzoge unde er woelte sin liute mit sinen handen
von ir vienden erloesen, als gedeon die botschaft von dem engel
vernam, do sprach er ze únserm herren got:< herre got, der rede
muoz ich von dinen gnaden ein urkúnde haben: ob ich din herzoge
súl sin unde ob du, herre, dine liute mit minen handen von ir vienden
erloesen wellest. so wil ich, herre, uf dine gnade einen schæpær hin
uz an daz velt legen unde wil daz von dinen gnaden daz der schæpær
vil wol betouwet si unde daz aber daz velt allez trukken unde
an tou si.> des zeichens des gewert do unser herre got sinen herzogen.
do sprach aber do der herzoge:< herre got, daz sol in dinen hulden
sin unde ensolt mir dester viender niht sin, ob ich aber noch von
dinen gnaden eins zeichens an disem schæpær von dir muote: so wil
ich aber, herre got, uf dine gnade disen schæpær hin uz an daz velt
legen unde wil daz der schæpær trukken unde an tou si unde aber
daz velt allez vil wol betouwet.> do únser herre got do den herzogen
der zwæiger zeichen gewert, do fuor er do vil vroelichen unde gesigt
den vienden unde der heidenscheft aller an als in únser herre selbe
lert. mine fil lieben, disiu rede ist elliu ein bizeichenunge dirre grozen
hohgezit die ir hiut beget, wan der schæpær der da betouwet was
der bezeichent die heren maigt, únser vrouwen s. marien; wan als
daz tou von himel an den schæpær viel, dem schæpær unschædelich,
also wart och diu here maigt swanger unde perhaft des heiligen
christes von dem heren tou unde von dem suezen trore des heiligen
geistes an aller slahte mail. die wile únz daz och do daz tou an dem
schæpær was, daz ist daz, die wile únz daz diu here chúniginne den
waren gotes sun under iren bruesten truoc, do was durch not diu welt
elliu dúrre, wan do was der ware gotes sun vil unerchant von aller dirre welt. nu ist aber der schæpær trukken unde ist aver elliu diu
welte betouwet, wan nu hat diu here maigt den waren gotes sun an
dise welte getragen unde geborn unde hat ouch der vil liebe herre
die welt alle nu betouwet mit siner heiligen gotheit unde mit der
gewizen sins vil heligen namen iu unde aller dirre welte ze helfe
unde ze troste hinz dem ewigen libe. gedeon, der gotes herzoge,
der únsers herren liut da erloest von allen ir vienden unde den der
heilige engel da vant an sinem tenne da er sin korn da windet unde
da er sine spise dar zuo bereit, als er sine viende vliehen wolte, der
bezeichent in selb, den himelschen herzogen, den heiligen christum,
der iuch da erloesen sol von allen iuwern vienden. sin tenne da er
daz korn an gewindet hat, der war gedeon, der war herzoge, der
heilige christus, daz ist sin vil liebiu muoter, diu here chueneginne,
unser vrouwe sant marie, wan von der libe so hat er im hiute an
disem tage lib unde lît unde ware menschliche nature genomen; wan
daz ist och zware der waize unde daz korn daz er da gewint unde
úber chert hat, der war gedeon, der heilige christus: wan vor
der selben heren gebúrte da hat er daz stro unde daz oum allez vil
verre hin dan gewînt unde gekeret, wan bi der heiligen gebúrte da
ne was zware niht dehein menschlichiu broede noch dehein vleischlichiu
girde, sunder da hat der war hailant iu den vil lutern waizen
daz ist sin menschlichiu nature, gegeben. viaticum dicitur a via, daz
ist iu ist sin heiliger lichnam unde sin bluot zuo der wegespise bereit,
da ir uf dem wege unde uf der straze des armen ellendes dirre welte
den iuwern totvinden, daz ist der vil úbel tievel unde aller siner
gespenste, mit entrinnen unde enpfliehen súlt unde da ir daz lant
unde die haimuede mit besizzen súlt der ewigen gnaden unde des
ewigen vrides, daz ist daz heilige paradis. daz gebe iu der ware
gotes sun durch siner heiligen gebúrte willen. nu da bittent in hiut
umb den waren gotes sun, daz er iu der selben heren wegespise beidiu
hiut an disem heiligen tage unde och an dem tage nach disem
ellende, so iuwer sele iuwerm tode uf der vil unchunden straze da
widervarn mueze, genædeclichen geruoche ze verlihen iu daz ze helfe
unde ze troste durch siner heiligen gebúrte willen unde durch siner
vil lieben muoter willen. hec loquere. von dem nuzze der wihen næhten.
sicut in adam omnes moriuntur, ita et in christo omnes vivificabuntur.
nu sult ir churzlichen vernemen wie getanen trost unde
wie getane gnade iu nu hiute da braht habe der heilige gotes sun
unde sin vil liebiu muoter mit siner heiligen gebúrte. wan zware
so sult ir daz wol vernemen daz er iuch mit siner heiligen gebúrte
alles des leides wol ergezet hat daz iu ze leide geschehen was von
iuwern altvordern, von adam unde von even, wan die heten iu den
schaden unde daz leit getan daz ir ê verfluochet unde verdamt warent
ê ir an dise welt ie geborn wuerdent. in massa dampnata. daz was
allez da von, wan elliu disiu welt diu was elliu hinz dem ewigen
tode verteilet in adams súnden. da wider so hat iu hiute der heilige
gotes sun mit siner heiligen gebúrte den trost unde die gnade braht
daz ir in der gotes gebúrte ê gesegent warent ê ir an dise welte
ie geborn wurdent. in carne christi. wie der rede sî daz sult ir vernemen:
erunt, inquid, duo in carne una; wan daz ist allez von den
gnaden daz sich der war gots sun hiut hat an genomen die waren
menschlichen nature, wan da mit hat der vil liebe herre im genozsamt
unde gemahlent die sin vil lieben gemaheln, alle die heiligen
christenheit, daz er unde si suln sin ein lip. quia christus plus restituit
in gratia quam periit in natura, wan da mit so hat der war trost
iuch zwar wol ergezet alles des leides des iu von adam ze leide geschehen
was, wan wær adam in sinen eren bestanden, so wær iuch
daz himelriche sanfter an chomen, ir enwæret aber ze so grozen eren
nimmer chomen. wan dar umb so hat sich hiute der himel nider geneiget
zuo der erde, wan dar umb so hat sich der gotes sun durch
des menschen willen als verre geduemuetiget, daz er selbe ein mensch
ist worden, unde hat den menschen da wider als verre gehoehet,
daz er got ist worden, wan da ist hiute ergangen, als man da chiut,
da ist geeinet beidiu himel unde erde. et ipse tanquam sponsus
procedens de thalamo suo. der brutstuol unde daz brutbette daz ist
aber diu here maigt, únser vrouwe sant marie, wan von der libe so
hat er im hiute genomen beidiu lib unde lit unde die waren menschlichen
nature. hoc nunc os ex ossibus meis et caro de carne mea.
wan da von sprichet och diu vil here chúniginne hiute beidiu von ir
selber unde an der heiligen christenheit stet zuo dem heiligen christo:
< min vil lieber sun,> sprichet si,< den lip den ich hie hiut han umbevangen
der ist von minem libe unde von minem bluote chomen unde
ist min lib unde min bluot. sacramentum hoc magnum est, ego autem
dico in christo et in ecclesia. wan daz hastu, herre, also gordent
von angenge der welte daz zwei gemæchide ein lip suln sin: quod
deus conjunxit, homo non separet>. min vil lieben liute, der rede der
mugt ir zware wol vro sin, wan swaz got gordent hat, daz ensol
niemen mit deheim zwivel noch mit deheim ungelouben niht zerstoeren,
wan daz muoz ewic sin. propter hoc relinquet homo patrem et matrem
et adherebit uxori sue. wan dar umb daz got also geordent hat,
so sol der man sinen vater und sine muoter lazen unde sol er sich
gehaben zuo siner gemaheln, wan alsam hat er selbe getan, der himelsch
bruetgoum, der heilige christus, wan er hat sich hiute geneiget von
sines vil lieben vater zesewen unde hat och die sinen alten muoter
lazzen unde hat sich gehabt zuo siner jungen gemahelen. in idumeam
extendam calciamentum meum. disiu sin alte muoter die er da verlazzen
hat daz enist iedoch diu here chúniginne, únser vrouwe sant
marie, niht, sunder ez ist diu alte synagoga, daz ist daz alte judesch
geslæhte da er da von geborn ist; wan daz geslæhte unde diu muoter
die hat er verlazen unde hat er sich von sinen gnaden gehabt zuo
der jungen gemahelen, daz ist elliu diu heilige christenheit diu da
geborn ist von aller heidenschen diet. nemo unquam carnem suam
odio habuit, sed nutrit et fovit eam sicut christus ecclesiam, wan
die hat der vil liebe herre im hiut also gemahelet, daz si zwai suln
sin ein lip: den lip den minnet unde liebet och er also mit rehte ein
iegelich man sin selbes lip tuot, wan ein iegeslich man der beruochet
unde bewart sin selbes lip, swa so er mac. alsam tuot och der heilige
christus den sin selbes lip, daz ist diu sin vil liebiu gemahel, elliu
diu heilige christenheit, wan die beruocht er unde bewart si ze allen
ziten mit der helfe unde mit dem troste des sinen heiligen geistes,
als er ir des von sinen gnaden schuldic ist. nu, min vil lieben liute,
nu habt ir vil wol vernomen wie gnædeclichen unde wie vaterlichen
er iuch beruochet unde begnadet hat, der heilige christus, mit siner
heiligen gebúrte unde wie er iuch und alle guote christen im selben
gemahelt hat mit siner heiligen gebúrte: wan sin gemahel daz ist
elliu diu gemeinde der heiligen christenheit unde ist och sunderlichen
ein iegelich sele. zware die chunneschaft die mugt ir da vil
gerne wizen unde mugt vil vroelichen die sippe da entzwischen iuwer
unde iuwers schepfærs raiten: wan da sol der vil liebe herre iu da von
gnaden schuldic sin daz er iuwer schepfær ist; so sol er zware iu da
von schuldic sin guoter triuwen, wan er iuwer gemahel ist; so sult och
ir im vil wol getrúwen daz er durch sin selbes guete der triuwe unde
der sippe her ze den sinen armen christen niht vergezze, wan er, war
trost, daz vleisch unde daz bluot an im hat daz er viel lieber herre
von úns unde durch úns hiute an disem heiligen tage an sich genomen
hat. nu da bitt och ir in hiute umb vil minneclichen, den iuwern vil
lieben herren unde ouch den iuwern vil lieben gemahelen, daz er iuch
durch der sippe willen die er von sin selbes barmunge her zuo iu habe
unde die och ir von sin selbes gnaden hinz im habt, daz er iu des
geruoche ze helfende, daz ir iuwer triuwe also wider in behalten muezet,
daz nach disem libe iuwer sele immer mueze sin sin gemahel. hec
loquere et exhortare in christo jhesu domino nostro.
von sant stephan.
quem mittam et quis ibit nobis? disiu wort daz sint clagewort,
diu hat selbe gesprochen únser herre, der himelsch vater, als úns
hiute von im schribet sant matheus in dem heiligen ewangelio, wan
da clagt hiut selbe der himelsche vater an dem heiligen ampt úber
die stat ze jerusalem unde úber die ungetriuwen juden unde verwizet
in hiute da ir bosheit unde ir untriuwe unde sprichet also
ze în:< allez daz>, sprichet er,< daz ich iu, vil boeser diet, ie ze
liebe unde ze guote getet, des warent ir ie alles undancnæme unde
lonent mir des allez mit úbel unde mit untriuwen: wan daz ich sand
minen holden unde minen wissagen, daz tet ich iu allez ze libe unde
ze heile, des lont aber ir mir allez ie da mit daz ir aller miner dienst
unde miner botscheft fluochet unde min dienær cruzegent unde stainent.
ze aller jungest do sant ich zuo ziu minen einen born sun, iuwern
herren jhesum christum, dem tat ir al daz selbe. quem ergo mittam
et quis ibit nobis? die untriuwe die habent ir alle an mir begangen
daz ir mich gelastert habt an allen minen holden; wen sol ich iu
nu mer ze boten senden? wan ir habt mir erslagen alle mine botten
unde dar zuo min selbes chint>. quis ergo ibit nobis? nu sprichet aber
der himelsch vater der noch niht verzagen wil:< der ich min riche
gereinet han, wen sol ich nu ze boten senden? quis ergo ibit nobis?
oder wa ist nu ain heiliger man der úber die rede alle nu uf ste
unde werbe mir min botschaft?> ecce ego, domine, mitte me. do
stuont do sa uf der guote sant stephan, der heilige gotes marterære,
des tag ir hiut beget.< herre got>, sprach er,< din bot wil ich sin unde
wil, herre, dine botschaft uf dine gnade vil gerne werben, daz ez mir
ergen mueze als ez ergangen allen dinen boten ist>. ecce ego, domine,
mitte me.< herre>, sprach der guote sant stephan,< einer rede der wil
ich dich aller erst bitten, der solt och du mich gewern: herre,
von dinen gnaden so wil ich, herre, din bot sin unde wil dine botschaft
vroelichen werben: daz ist, herre, diu helfe unde der trost des
dinen heiligen geistes, den du, herre, allen den gæbe zeim gleite
unde zeim urkúnde die dine botten ie wurden; den gib och du, herre,
mir, so wil ich dine botschaft vroelichen werben>. et nemo poterat
resistere sapientie et spiritui qui loquebatur. da erfult och do sa
únser herre, der himelsch vater, dem guoten sant stephan sin herze
mit sim heiligen geiste also, daz er uf stuont und sprach daz heilige
gotes wort unerchomenliche vor juden unde vor heiden. sa in der
selben zît do heten och die juden eine vil groze samenunge da ze
jerusalem gebotten unde waren dar chomen von vil mængem lande. do die daz vernamen daz sich der guote sant stephan bekert unde
getoufet het unde och vernamen diu grozen zeichen diu er begienc
in dem namen des heiligen christes unde och sine bredige unde sin
heilige lere gehorten, do erchomen si des harte, wan der guot sant
stephan der was beidiu ein vil wol gelerter man unde ein vil wiser
herre unde was nach der welt ein vil vorder man unde ein vil edelr
herre. unde widersazen in die juden vil harte, unde iedoch so santen
si ir boten uz der samenunge hinz dem guoten sant stephan unde
hiezen in allen gahens vahen, als er daz heilige wort gesprach, unde
hiezen in also gevangen fúr si fueren, daz si in selb gehoern unde
vernemen muosen. do bat si der guote sant stephan ain stilli
machen, daz man in vernemen moehte, unde sprach daz heilige gotes
wort, als in selbe gewîste der heilige geist, unde wurden och da mit
im redehaft uz den buochen die aller wîsten juden die da warn. die
het aber der gotes trut mit dem heiligen geiste der uz im da sprach
vil schiere geswaiget unde úberrêt, daz si im nimmer geantwurten
kunden. da graif er do von erst in diu buoch unde in die heilige
schrift unde suohter do von erst dar uz elliu diu urchúnde diu da
geschriben warn von des heiligen christes gebúrte unde von siner
heiligen marter unde von siner heiligen urstendi, diu offent er da
unde zeiget si den juden, daz si da von dem heiligen christo geschriben
warn. unde vernamen och im daz alle die wol die da warn
unde sahen in an unde schouweten sin antlúze, wan daz sprichet diu
heilige schrift daz sin antlúze also schoene unde lieht worden wære,
sam ein heiliger engel von himel chomen wære. do der heilige gotes
man do stuont also in der mandunge der tiefen rede, do sah er uf
hinz himel unde sah den himel ob im offen sten unde sprach iesa vil
lute mit disen worten:< ecce video celos apertos et jhesum stantem
a dexteris virtutis dei; ich sihe,> sprach er,< den himel offen sten
unde sihe dar inne sten minen herren jhesum christum bi sins vater
zeswen, den ir vil mæintætig juden an daz crúze da hiengent>. als balde so aber er daz wort voll gesprach, daz er den himel offen sæhe
unde den heiligen gotes sun da bi sins vater zeswen sæhe, do
bewunden die juden ir houbt und verhabten iriu oren: wan si des
niht wirdic wæren daz si diu gotes tougen sæhen, do enwolten och
si siner lere nimmer hoeren, sunder da viengen si in unde fuorten
in uz an daz velt unde stainten in ze tode. do der heilige gotes
truet do nider chom von den wúrfen an diu knie, do huob er sin
hende uf hinz got unde bat in siner gnaden unde sprach:< domine
jhesu christe, ne statuas illis hoc peccatum; herre jhesu christe>,
sprach er,< nu gesez ez in nimmer ze deheiner súnde, wan si niht
wizsent waz si tuont>. dar nach sprach er:< domine jhesu, accipe
spiritum meum; herre vater jhesus, enpfah minen geist>. et cum hoc
dixisset, obdormivit in domino. als er daz gesprach, do verwandelt
der heilige gotes marterær sant stephan von den wúrfen unde under
den steinen disen lip, des tac ir hiut beget. den súlt och ir hiute
ze boten senden zuo dem heiligen christo, wan er daz umb in verdienet
hat daz er sinen hêrvanen unde sin hêrzeichen leiten sol vor
allen mærteræren unde daz er haizet der nothelfær einer vor dem
himelschen kúnige. ir habt och wol vernomen daz er umb sin selbes
viende bat an der stet da si im den lip da namen. von diu so mugt
ir im des wol getruewen daz er hiut vor dem almætigen got umb iuch
bittet, ob irz versuochet hinz sinen gnaden, wan ir sin vriunt sît
und den selben glouben habt den er lert unde den er mit siner
marter vestenot. nu bittet in hiute daz er iuwer botschaft werbe
hinz dem himelschen kúnige unde daz er im hiute zeige sine marter
fúr alle iuwer súnde, daz er iu des gehelfe daz ir so lange leben
muezet in dirre welte, daz ir iuwer súnde gebuezet unde sine hulde
verdienet. amen.
von sant johannes.
valde honorandus est beatus johannes, qui supra pectus domini
in cena recubuit. ir súlt hiute vil inneclichen an rueffen den guoten
sant johannes, den heiligen gots truet, des tac ir hiute beget, wan
daz ist der guote sant johannes, den im únser herre got uzer aller
dirre welte zeim sundertruet hat erwelt; daz ist der heilige man,
den únser herre, der heilige christus, uf sinen bruesten lie ruowen,
da er mit sinen jungern ze tische saz; daz ist der guote sant johannes,
den unser herre siner vil lieben muoter enpfalh, da er an dem heiligen
cruez von disem libe schiet, daz si in mint unde liebte an ir sunes
stet, unde och si im hin wider enpfalch, daz er ir pflæge unde ir
vor wære an siner muoter stet. den heiligen gots truet, den sult och
ir wol loben unde eren, den unser herre selbe also hat geliebt und
geret, zuo dem sult ir vliehen unde sult in hiute ze einem vater unde
zeim vogt kiesen. wan in únser herre, der heilige christus do mint
vor andern sinen jungern, do liebt er in och do sunderlichen da mit,
daz er des niht verhengen wolte, daz er deheins unsenften todes iht
ersturbe, als er iedoch verhangt úber ander sine junger. wan da von
so seit úns daz diu heilige schrift wie daz er zeiner stet daz heilige
gotes wort lert, diu hiez ephesus, unde wie er och da vil mængez
grozez zeichen begienc, da er beidiu den heiligen glouben mit vestent
unde die heilige christenheit mit gemert unde die heidenschaft
mit bekert. dar under so was och da zer selben stete ein vil wiser
man, der was ein heiden. der selbe wise man der enwolt sich iedoch
niht bekeren durch des guoten sant johannes lere, unz daz er im
daz aller jungest vor teilt, ob er ein trinken wolte trinken daz er
im sant, so wolt er an sinen got glouben. do sprach der guot sant
johannes:< swaz so du mir getarst gesenden, daz getar ich in mins
gotes namen wol uz getrinken>. da hiez im der heiden ein vergift
fúr tragen, diu was so vraisam, swer so der genoz, der lac da ze
stete tot. under diu do sant iedoch der selbe heiden hin ze dem
rihtære der in der stete da was, daz er im sante zwene man die
doch verdamnet unde verteilet wæren, das die der selben vergift vor
sant johannes da truenken unde daz er sich denne da bi des bedæhte,
ob er die vergift getrinken getorste, wan die zwene man die wæren
von der vergift tot gelegen. do sprach der guote sant johannes:
< diu rede mac mir niht geschaden,> sunder da segent er die vergift
unde tranc er die in dem namen des heiligen christes. do der heiden
do daz ersach daz diu vergift sant johanni niht geschadet hete, do
bat er in do des, daz er die zwene man die von der vergift da tot
warn gelegen, daz er die wider uf hieze sten, so wolt er an sinen
got glouben. die hiez er do, sant johannes, wider uf sten unde bekert
sich der heiden do. dar nach do vienc do den guoten sant johannem
ein heidenscher kúnic von rome, der hiez domicianus, unde
warf in da ze rome in eine botengen volle wellendigez oeles unde
wolt den heiligen man da mit ertoetet han, da bewart aber in únser
herre got, daz im daz niht geschaden mahte. do der selb heiden do
daz ersach daz er den heiligen gotes trut niht ertoeten mahte, do versanter
in in ein æinlant, daz hiez patmos. da enheit der heilige
gotes trut deheins trostes niht mer inne, niuwan als in got da selbe
beruohte mit sim heiligen engel. da schreib och der guot sant johannes
ein buoch, daz heizet apoccalipsis; daz chuet< offenunge>, wan
da eroffent únser herre sim vil lieben truet alliu diu tougen diu
ergangen sint unde och noch ergen súln enzwischen got unde der
heiligen christenheit únz an den suontac. under diu do ersluogen
och do die romær den keiser der den guoten sant johannem da versant
hete unde zerfuorten unde zerstorten och do dar zuo, swaz so
er geschaffen unde gebotten hete durch sin unguete, wan er was ein
úbel man. dar under so fuor och do der guote sant johannes von
patmos, von dem einlande, wider zuo siner christenheit unde zuo
siner stete da ze epheso. dar chomen och zuo im alle die bischoef
die in dem lande warn da ze asia unde enpfiengen den heiligen
gotes truet mit allen den eren unde er des wol wert was. mit der
rede so ermanten si in och do des daz sine huesgenozen, die heiligen
zwelfboten, alle gemartert unde alle von disem libe gescheiden wæren
únz an in einen unde daz er eine der heiligen christenheit houbt
unde vater wær. dar zuo so ermanten si in och do des daz sin
huesgenoze, die drî heiligen ewangelisten sant matheus, sant marcus
unde sant lucas, ir driu ewangelia, ir botschaft, wol volleclichen
geschriben unde wol vollebraht heten der heiligen christenheit ze
trost unde ze gnaden unde och dem heiligen christo wol ze lobe
unde zern unde daz si drî wol volleclichen urkúnde heten gegeben
únsers herren gebúrte unde siner heiligen urstendi unde siner heiligen
ufferte unde daz si gnuoc geschriben heten von unsers herren zeichenne
unde von allen den gnaden, da er sinen gewalt in dirre welte
mit eroffen wolte, unde daz die dri herren iedoch dar under lúzel
geschriben heten von der ewigen gotheit; diu rede diu wær im behalten,
wan er únsers herren sundertruet und sin tougentrage wære.
in medio ecclesiae aperuit os ejus etc. da tet do sa únser herre,
der heilige christus, sin gnade mit sim lieben truet, mit dem guoten
sant johanne, wan er ert in do da mit daz er do daz alrerst liez
anschin werden, war umb er in haimlicher gehabt hete den ander
sin junger, unde waz er och da mit betuete daz er in lie slaffen uf
sinen brústen. wan da mit so het er daz betútet daz er uz sinen
brústen mit im geteilet hete siniu goetlichiu zeichen unde tougen unde
sin gotlichen wîstuom verrer denne deheim sim junger: wan er het
im erlúhtet unde erfúllet sinen sin unde sin herze mit sim heiligen
geiste, mit dem geist sines wîstuomes unde siner verstantnússe. dar
zuo so entsloz er im och do sine zungen unde sinen munt vor aller
der heiligen christenheit. do vienc der vil heilige gotes truet
daz heilige ewangelium an: in principio erat verbum etc. disiu wort
diu waren ie vil verre verborgen vor allen menschlichen herzen,
diu wuerden da vor nie me vernomen von deheins menschen munde,
wan da angenget der guot sant johannes sin ewangelium mit dem
ewigen angenge, mit dem angenge da der heilige gotes sun mit sim
vater ie was an angenge unde mit der heiligen gotlichen wisheit, in
der allez daz gordent unde geschaffen was daz ie wart ê ez an dise
welte ie geschaffen wuerde. mit also gotlichen worten so volleschreib
unde volbraht der guot sant johannes sin evangelium, sine botschaft,
als im got selbe gebot, unde zerstort er allen den irretuom der in
der heiligen christenheit was unde gevestent unde besteiteget den
heiligen glouben mit siner heiligen schrift unde mit siner lere unde
mit vil mængen grozen zeichen, diu er begienc únz an sin ende.
apparuit caro suo johanni dominus jhesus christus. do diu zit do
chom daz der heilige gotes bot disen lip verwandeln solt, do chom
er selbe, únser herre jhesus christus, mit sinen jungern unde erschein
er dem sim lieben holden sant johanni, unde die minne unde die
gnade da er in inne her braht het die vollenter do gnædeclichen,
wan er tet im selbe chunt sine zit unde sinen tac da er sinen lip ane
verwandeln solte, unde ladet in selbe zuo den sinen êwigen vrueden,
daz er mit anderen sinen huesgenozen die wirtschaft besæze, die
er im da bereit hete. sa ze der stunde do gebot der gotes bot siner
christenheit aller ze sæmene unde hiez sa bi sim altær ein grap
graben unde sanger selbe daz heilige ampt unde sprach daz gotes
wort siner christenheit vor unde segent si unde enpfalh si dem heiligen
christo unde gienger zir aller angesiht lebentiger in daz grap.
daz ist der heilige gotes truet, der guote sant johannes, des tac ir
hiut beget, den súlt ir hiute unde zallen ziten wol loben unde eren
unde súlt iuch hinz sinen gnaden enpfelhen mit libe unde mit sele,
wan zware er mag iuch wol belæiten fúr den himelschen rihtære.
hec loquere et ex.
von den chindelinn.
ambulabunt mecum in albis, quoniam digni sunt. dirre heilige
tac der ist geheiliget unde geziert mit der marter der heiligen gotes
westebarn, die sult och ir hiute loben unde eren. den selben gotes
marteræren ze lobe unde ze eren ist dirre tac gesetzet, wan unser herre
got sprichet selbe von in, daz si da ze himel in wizser wæte mit im
hiute gen unde daz er ir namen nimmer vertilge ab dem buoche des
ewigen libes, des sin si wol wert. diu wizse wât diu bezeichent die
unschulde, wan diu seiligen kint dannoch ze dem altær niht chomen
waren, daz si von ir menschlicher broede dehein schulde iht heten:
do enwas ir schulde anders niht niuwan daz si herodes sluoc durch
die vientschaft únsers herren. von danne so sult ir churzlichen vernemen
wie herodes diu selben kint ersluege. do únser herre geborn
wart, do erschein ein sterne vil liehter der da vor nie mer gesehen
was. den sternen den ersahen dri kúnige verre in heidenschiu
lant. die kúnige die waren wise, die kunden och wol sehen an dem
gestirne, die erkanten daz daz der niuwe unchunde sterne ein bizeichen
waz eines vil grozen kúniges der nu niuwens geborn wære. durch
die rede so fuoren och si dem stern allez nach unz daz si chomen
hinz jerusalem. da chomen si do fúr den kúnic herodem unde vragten
den wa der kúnic wære, des zeichen si da gewîset hete. do herodes
do die rede vernam, des erchom er vil harte unde besanter iesa die
aller wîsten die da ze jerusalem waren unde vragte die wa der heilige
christus geborn solte werden. die seiten im daz schiere, wan
daz was also gewisaget, der solte da ze bethleem geborn werden.
da lie do herodes die drî chúnige engegen bethleem varn unde enpfalh
in daz, ob si daz kint funden, daz si im daz her wider enbueten,
wan er woelt och dar chomen unde woelt daz kint an beten. daz
sprach er allez in einen untriuwen. do die dri kúnige herodem do
vernamen, do kerten si engegen bethleem, do erschein in aber der
stern unde giengen der allez vor, unz daz si chomen hinz bethleem;
da gestuont er do ob dem huese da únser herre, der heilige christus
da inne was. des wurden die herren do vroe unde giengen si in daz
selbe hues da der stern da ob gestanden was. da funden si da inne
den heiligen christum unde sin vil liebe muoter, únser vrouwen
sant marien. da an beten si den waren gotes sun unde brahten im
ir opfer: golt unde wiroch unde mirren. sa bi der selben naht do
erschein in der heilige engel unde underseit in daz, - - - ne redirent
ad herodem - - - daz si niht hine wider ze herode solten keren, sunder
daz si ein ander straze wider haim in ir lant fueren. do aber herodes
daz vernam daz die dri kúnige also waren fúr gevarn, daz si sin
niht gesehen heten, do ward er harte unmuotic unde wolt in nach
haben gesant unde wolt si erslagen haben, wan er het si zarchwane,
wan er forte des daz si sich in ir lant besamen wolten unde daz si
mit herschreften wider riten wolten unde daz si dem kinde helfen
wolten, daz si in des sinen landes verstiezen. under diu do chom
des keisers botschaft von rome unde gebot dem kúnige herode fur
den keiser hinz rome. dar muoser varn unde wart dirre rede da mit
ergezet. under diu do aber herodes was ze rome, do erschein der
heilige engel josebe, únser vrouwen sant marien gemahelen, unde
gebot im daz daz er den heiligen gotes sun unde och sin liebe muoter,
únser vrouwen sant marien, fuorte in egyptelant unde daz er da mit
in beiden wære die wil únz daz herodes lebte, unde vor sait im daz,
daz daz chúnftic wære daz herodes daz kint suochen solte unde daz
er in verliesen wolte. do fuort joseb, als im der engel gebot, den
heiligen gotes sun unde och sine muoter in egiptelant unde was er
da mit in únz daz in der engel nach herodes tode her wider...
( epiphania.)
ob allen kúnigen wære. si opferten im daz wiroch uf die
rede, ob er daz wiroch von in næme, so wolten si daz warz glouben
daz er von warer nature ein ewiger got wære. si opferten im die
mirren uf die rede, ob er die mirren von in næm, so wolten si daz
warz glouben daz er an im hete ware menschliche nature unde daz
er och sich die an genomen hete aller welt ze helfe unde ze troste.
wan er och diu opfer elliu driu enpfienc, da mit so heter beidiu den
drin kunigen unde och mit in aller dirre welte daz wol erzeigt unde
eroffent daz er die dri nature alle an im hete. venit ad nuptias.
nu, mine fil lieben, so gemert úns och nu hiute disiu groziu hohgezit
vil wol die gnade, daz únser herre hiute zuo zainen brutlouften
geruochte ze chomen unde daz er da uz wazser win hiez werden.
wan daz der war gotes sun unde och der heren maigde sun, der von
den brutlouften an dise welte da niht geborn was, daz der ze brutlouften
geruochte ze chomen, daz was von sinen gnaden, wan da mit
so hat er nu immer mere allen elichen hirat gesegent unde gestætiget.
daz er och uz wazser win da hiez werden unde daz er mit
sim ersten zaichen die brutlouft hat gert, des sult ir im hiute lob
unde gnade sagen. wan der win der bezaichent die geistlichen vruede,
die ir daz zuo haben sult daz ir mit der e an der sele vil wol genesen
muegt. ist daz getan, daz ir iuwer triuwe an der ê rehte behaltet,
venit ad baptismum, so begen wir och hiute únsers herren
touf, als er getoufet wart von dem guoten sant johanne. unde do
er do wider uz dem wazser chom, do stuont der himel ob im offen.
da mit so offent och der himel daz, daz sin schepfær da engegenwurte
was. dar chom och der heilige geist in einer wizen tuben bilde
unde belaip da mit im. hic est filius meus dilectus. da gap och hiute
únser herre, der himelsch vater, des urchúnde daz sin vil lieber sun
da engegenwurte wære. daz ist diu groze hohgezit unde diu mænecvaltige
gnade, die ir hiute sult eren. wan zware daz mac wol heizen
diu heilige gotes offenuenge, wan zware daz engeschach da vor niemere
unde och sît selten daz sich die dri genende der einvaltigen
gotheit ie mere ensamt an eim tage sunderlichen erzeigten unde eroffenten
niuwan hiute an disem heiligen tage. des heizet och hiute
dirre heilige tac diu heilige gotes offenunge. des ist och nu hiute
dirre heilige tac immer mere gelobt unde gert der heiligen gotes
offenunge ze lobe unde ze eren. nu, mine fil lieben, daz och ir nu
hiute der selben manecvaltigen gnade geniezen muezet, des verlihe iu
hiute selbe der ware gotes sun durch siner gnaden willen. amen. von der liehtmisse.
ecce ego mitto angelum meum, et praeparabit viam ante faciem
meam. úns schribet hiute ein vil heiliger wissage an dem heiligen
ampt da von wie der guote sant johannes, der heilige touffær, únsers
herren furbot unde vorreise an dise welte wære, wan er lebt
also hailiclichen als im selben daz wol gezam, des ansihtiger schinbot
er da was; wan da mit so truoger och der welte ein bilde unde ein
lere des vor, daz man weste wie man den herren selben enpfahen
solte, des vorbot er da was. et statim veniet ad templum sanctum
suum. nu ist der herre selbe chomen, nu ist der ware gotes sun hiute
zuo sim huese unde zuo siner lieber haimoede chomen. den sult ir hiute
eren, den súlt ir hiute vroelichen enpfahen, wan diu haimoede unde
daz hues da er da hiute zuo chomen ist, daz ist diu here maigt, únser
vrouwe sant marie, die úns den selben hailant her an dise welte
getragen unde geborn hat. sapientia edificavit sibi domum. so ist
och sin hues da er da zuo chomen ist, der ware gots sun, diu menschliche
nature unde der menschlich lip, den er im von der heren maigde
libe selbe gezimbert unde genomen hat unde da er inne verholn unde
verborgen hat sine gotliche magencraft. dominator, quem vos queritis,
et angelus testamenti, quem vos vultis. da von so sprichet och nu
hiute der heilige wissage: der ware messyas, der heilige christus,
des ir ie da gert, des ir ie da wunschet, der ist chomen unde ist
iedoch also niht chomen, sprichet er ze den ungetriuwen juden, als
ir vil boesiu diet iu da erdaht habet. wan ir sprecht daz, daz der
iuwer messyas noch her nach chome als mit rehte ein gewaltiger
kúnic mit vil grozer hochverte unde er sitze da vil mænic tusent jar
unde dienim elliu diu welte unde er gebe iu denne golde unde
schatz, da ir iuwer bosheit unde iuwer girscheit denne mit tribet.
ipse enim quasi ignis conflans et quasi herba fullonum. also ensolt
noch enwolte der ware messyas, der heilige christus, mit úbermuote
noch mit hohverte an dise welte niht chomen, sunder er ist also
chomen, spricht der wissage, daz er úns mit siner milte unde mit
siner duemuete ein bilde unde ein lere vor getragen hat aller zúhte
unde aller diemuete. ern solte noch enwolte an dise welte also niht
chomen, daz von siner zuochúnfte an der sele iemen geboesert oder
geunsúbert wuerde, sunder er ist dar umb chomen, daz er die sele
hailen unde rainen wil, daz er die súnde vergeben wil. dar umb so
ist er och geebenmâzet, spricht der wissage, zuo dem chruote da man
diu tuoch mit waschet, wan als daz diu mail nimt ab dem gewande,
also benimt och er der sele elliu ir mail; unde ist och dar umb
geebenmâzet zuo dem fiure, wan als daz fiur daz golt unde daz silber
erlútert, also erlútert och er alle die sele von allen iren súnden die zuo
zim cheren. et placebit domino sacrificium juda et jerusalem. von
denne, wan och er iuch erlútert hat mit sim gotlichen fiure, daz ist
diu minne des heiligen geistes, so súlt och ir im tægeliches opfer
bringen sins heiligen lichnams unde sins heiligen bluotes. sicut dies
seculi et sicut anni antiqui. wan da mit so werdet ir genozsam den
liehten tagen unde den alten jaren. die liehten tage unde diu alten
jar daz sint die heiligen engel da ze himele die von angenge der
welte in dem gots lobe sint gewesen sam die haitern tage an aller
slahte mail, als haiter werdent och ir mit dem einem opfer
únsers herren lichnams. daz ir werdent an aller slahte mail, des verlihe
iu der ware gots sun durch siner gnaden willen.
von der liehtmisse.
mulier, inquid, si suscepto semine peperit, immunda erit. únser
herre got der hete daz also hie bevor an der alten ê gebotten, swenne
so ein wip von mannes nature eines degenkindes swanger wurde
unde si des kindes genæse, so solt si ir mannes bette unde och daz
gotshues miden únz an den vierzigisten tac unde solt si denne beidiu
ir chint unde och ir opfer bringen zuo dem gotshuese als diu ê geboet.
nu von wanne solt aver ein wip nu swanger werden niuwan von
mannes nature? daz was da von gesprochen, wan daz dannoch chúnftic
was daz ein heilic wip geborn solt werden diu kindes swanger unde
muoter solt werden an mannes lip, daz ist diu here maigt, únser
vrouwe sant marie, der tac ir hiute beget. wan swie so si vil heriu
maigt kindes muoter wære an mannes lip, iedoch so wolt si durch
ir zuht unde durch ir diemuet daz gotshues miden unde wolt och ir
kint unde och ir opfer bringen, allez durch ir zueht unde durch ir
diemuet. postquam impleti sunt dies purgationis ejus. von der selben
diemuet beidiu únsers herren unde och siner vil lieben muoter da
schribt och úns nu hiute von der guote sant lucas an siner heren
botschefte, wan er spricht daz: do diu zal uz chom der vierzec tage
nach des heiligen gotes gebúrte, do chom diu here maigt ze
jerusalem unde braht den heiligen gotes sun in daz templum unde
dar zuo so getan opfer so si geleisten mohte. wan diu ê diu gebot
daz, swer so statehaft wære, der solt ein lanp ze opfer bringen; swer
aber des lanbes niht geleisten mæhte, der solt zwuo tuben oder zwuo
turteltuben ze opfer bringen. wan aber únser vrouwe do so riche
niht was, daz si ein lanp geleisten mahte, daz si ze opfer braht hete,
do braht si tuben unde turteltuben, daz was och allez der armen
liute opfer. da sult ir allez ane merken die gnade unde och die
grozen diemuete beidiu únsers herren unde och siner vil lieben muoter.
wan swie so si vil heriu maigt kindes muoter wære ane mannes lip,
idoch so braht si ir opfer zeim urchúnde ir ræinegunge, sam ob si
ein súndærin wære. unde daz ir och únser herre so vil richtuoms
niht verlihen hete, daz si ein lanp geleisten moehte, daz si ze opfer
braht hete, da sult ir allez únsers herren tougen ane merken: wan
alsam er durch úns ein mensche geruohte ze werdende dar umb, daz
er úns tailnúftic wolte machen der sinen gotlichen gnaden, alsam
wolter och durch úns in disem libe arm sin dar umb, daz er úns
tailnúftic wolte machen des sinen ewigen richtuomes. super quem
requiescit spiritus meus nisi super humilem et quietum? von danne
so was och únser vrouwen opfer tuben unde turteltuben, wan die
tuben unde die turteltuben die bezeichent die chúsche unde die
diemuet. von danne so spricht och únser herre selbe: mit wem mac
min reste unde min wesen anders sin, spricht er, niuwan der einvalteclichen
chúsche unde diemuetic ist? daz ist diu here maigt, únser
vrouwe sant marie, wan der herze ist also chúsche unde also reine
als er im daz uz aller der welte erwelt hat zeiner reste der selbe
elliu herze geschaffen hat. wan wâ si vil liebiu vrouwe sie, daz enwaiz
niemen wan er eine der elliu herze da selbe geschaffen hat:
von danne so hat er och sie im selben zeiner muoter erkorn. luceat
lux vestra coram hominibus. mit der selben gots muoter da súlt och
ir hiute der armen liute opfer mit ze opfer bringen, daz sint tuben
unde turteltuben, wan daz sint och die zwuo minne: diu eine diu
da hinz got gehoeret unde diu ander diu da hinz iuwern ebencristen
gehoeret. wan daz bezeichent och diu lieht, die ir hiut da tragt, wan
iuwer minne diu sol beidiu vor got unde vor der welte also liuhten
sam die brinnenden cherzen, die ir in der hant da tragt. qui tradidit
se ipsum pro nobis oblationem et hostiam deo in odorem suavitatis.
die tuben unde die turteltuben die bezeichent och daz war opfer der
waren diemuet unde der waren chúsche. daz opfer der waren diemuet
unde der waren chúsche daz ist diu menschliche nature unde ist der
menschliche lip, den er sich da selbe an genomen hat, der ware gots
sun, von der heren meigde libe, so nie niemen uf dirre welte so
chúsche noch so diemuetic wart. wan er ist selbe daz ware templum,
daz ware gotshues, in quo habitat omnis plenitudo divinitatis
corporaliter, da da inne reste hat elliu goetlichiu magencraft, liphaftigiu,
er ist selbe der war altær da ir iuch selbe zallen ziten uf
opfern súlt zeim lebentigen opfer. wan er ist zware selbe daz lebentige
opfer der iuch mit siner duemuet sim vater also ze hulden braht
hat, daz er iu nu durch sinen willen sinen vaterlichen segen gesant
unde gegeben hat. der vaterliche segen daz ist der ewige lip; den
geb er iu selbe, der ware gots sun, durch siner lieben muoter willen.
von der liehtmisse.
juvenes et virgines, senes cum junioribus laudent nomen domini.
elliu diu heilige christenheit diu solt hiut lop unde gnade sagen
unserm herren, dem heiligen christo, wan er hat von sinen genaden
alle die heilige christenheit mit sinen vil lieben hohgeziten hiut also
gevruet unde geert, daz niemen ist, weder wip noch man noch junger
noch alter, ern sul sich hiute sunderlichen dirre hohgezit troesten unde
vruewen: wan wir begen hiute únser vrouwen sant marien tac, also
si vil heriu maigt nach der heiligen gots gebúrte an dem vierzegestem
tage ze chirchen gienc. unde swie so si vil heriu maigt ain
vruede si aller dirre welte, idoch so súln sich hiute sunderlichen mit
ir vruewen alle die die an dem libe unbewollen unde mæigde sint,
wan si eine den namen unde die ere hat daz si beidiu muoter unde
och maigt ist. von danne so ist si zware von rehte vrouwe unde och
kúnigin aller meigde. so súln och hiute vro sin alle guote jungelinge
unde elliu rainiu chint mit dem edeln juncherren unde
mit dem waren gots chinde, daz diu here maigt hiut vor ir bruesten
unde an ir arm ze kirchen truoc. mit dem selben edeln juncherren
súln hiute alle die vro sin die sich des vlizent wie sie gehaizen
mugen werden diu gots chint. et beata, que credidit, quoniam perficientur
in ea, que dicta sunt ei a domino. so suln och hiute vro
sin alle guote huesvrouwen die mit ir ê chúschelichen sitzent mit
sant johannes muoter, des heiligen toufærs, diu hiez elizabeht, wan
der gap der heilige geist die gnade daz si únser vrouwen sant marien
da vor wissagot, daz elliu diu gnade an ir ervollet solt werden, die
ir der heilige engel von dem waren gots sun gekuendet hete. et erat
anna prophetissa, filia phanuel. so súln och hiute vro sin alle guote
witewen mit der heiligen witewen, von der wir hiute da lesen an
dem heiligen ampt, diu hiez anna, diu was ein vil helic wip, wan
si mængen tac chúschlichen unde reineclichen gelebt. diu was och
da da unser vrouwe hiut da ze chirchen gienc, da erfult och ir der
heilige geist ir herze also, daz si da wissaget allen den die da waren
von allen den gnaden die der heiligen christenheit von dem waren
gotes sun kúnftic waren. non auferetur sceptrum de juda et dux de
femore ejus, donec veniat, cui repositum est. so súln och hiut vro
sin alle guote wirte mit eim vil sæligen manne, der was gesezen da
ze jerusalem unde was geheizen symeon. von dem lesen wir och
hiut an dem ampt daz er got forhte unde vlehte. der het och daz
gelesen an der heiligen schrift daz der heilige christus an dise welte
chomen unde geborn solte werden unde daz daz och nimmer
ergen solte die wile únz daz die juden also verre in ir eren wæren,
daz si under in ir selbes gerihte heten. wan daz was also gewîssaget
daz die wile unz daz da ze jerusalem of des chúniges davides stuole
dehein man sæze der von davides geslæhte geborn wære, der chunic
oder herzoge wære, daz die wile der davides sun wære, daz ist der
heilige christus, an dise welte nimmer chome noch geborn wurde.
daz stuont idoch do also vil mænge zit, daz die juden under in ir
selber rihtære heten, under wilen chúnige unde och under wilen herzogen,
únz daz diu sælige zit nahen begunde daz únser herre, der
ware davides sun, der heilige christus, an dise welte chomen unde
geborn wolte werden. in den selben ziten do gestuonden zwene
herren wider ain ander ze jerusalem of, der eine hiez hyrcanus, der
ander hiez aristobolus, unde wurden die zwene herren strithaft also
lange umb daz lant da ze jerusalem, únz daz ir zwaiger strit chom
fur den cheiser der do da ze rome was. der cheiser der schiet aber
den strit enzwischen den zwain herren da mit daz er si beide verstiez,
unde gap er daz lant eim heidenschen manne, daz was der
kúnic herodes, bi des ziten únser herre geborn wart, der heilige
christus. do daz do allez also ergienc unde do och daz der vil sælige
man unde och der wise altherre symeon allez ersach, do begunder
dar nach ze betrahtende unde verstuont sich des da bi vil schiere,
daz des únser herre got anders nimmer verhenget hete daz der
juden ere unde ir gerihte hinz den unscholn unde hinz den vroemden
handen also chomen wære, niuwan durch daz daz diu heilige zit
chomen was, daz diu heilige schrift erfullet solte werden unde daz
der heilige christus an dise welte chomen unde geborn solte werden.
unde was och er do dar nach immer mere hinz got werbent, daz er
die zit unde den heiligen tac gesehen unde geleben mueze daz der
heilige christus an dise welte choeme unde geborn wurde. also groz
was och sin gedinge unde sin girde hinz únserm herren got, unz daz
och in der heilige geist da mit ert daz er im daz von sinen gnaden
eroffent daz er disen lip nimmer e verwandeln solte ê er den heiligen
christum gesæhe. daz stuont also únz an den tac als wir nu hiute
begen. do unser vrouwe sant marie nach der heren gebúrte mit dem
selben heren chinde unde och mit ir opfer an dem vierzegistem tage
ze chirchen gienc unde si mit ir chuentschefte chom in daz templum,
da chom och do der alte symeon zuo zir. da eroffent im der heilige
geist siniu ougen unde erluhte im sin herze do also, daz er da an
der stunde den waren gots sun, den heiligen christum, erchante. den
nam och er da sa mit vil grozer mandunge unde mit vil grozen
vrueden, als er vil wol muose, an sinen armen unde huob er siniu
ougen unde sine hende uf hinz únserm herren, dem almætigem got,
unde sprach er disiu wort:< nunc dimittis, domine, servum tuum in
pace; lop si dir, herre, himelscher vater>, sprach er,< aller diner
gnaden: nu hastu mich, herre, gewert allez des des ich hinz dir ie
gert. swenne so du nu, herre, nach dinen gnaden úber mich vil armen
gebiutest unde daz du mich von disem libe in dinen vride nimst, so
stirb ich vroelichen. quia viderunt oculi mei solatium tuum, wan du
mich armen súnder des gewert hast daz ich an mim arme hiute hie
trage unde daz ich mit minen vleischlichen ougen hiut hie sihe, herre,
dinen einborn sun, dinen ewigen trost, quod parasti ante faciem omnium
populorum, den trost den du, herre, gordnet unde gantrait hast
aller dirre welte zeim troste unde zeim hailande, lumen ad revelationem
gentium et gloriam populi tui israelis, unde den du, herre, dar
zuo geordent hast, daz er dine goetliche ere unde dinen goetlichen
namen erzeigen unde eroffen sol aller heidenschen diete, dir ze lobe
unde ze eren unde aver aller dirre welte ze helfe unde ze troste hinz
der ewigen gnist>. mit disen worten unde mit anderen worten diu
vil tiefes sinnes sint, damit so gruozt der sælige symeon hiut únsern
herren, den heiligen christum, unde och sine vil liebe muoter, únser
vrouwen sant marien, da si nach der hern gots gebúrte mit ir opfer
hiut ze chirchen gienc, als wir nu hiute begen. daz ist diu hohgezit,
die ir nu hiut beget: daz ist únsers herren tac, des heiligen
christes, unde och siner vil lieben muoter tac, únser vrouwen sant
marien. die hohgezit die súlt ir hiut also vlizeclichen eren, beidiu
únserm herren jhesu christo unde och siner vil lieben muoter, unser
vrouwen sant marien, zelobe unde ze eren. als ir vil wol bedurft ir
beider gnaden, dar umb so rueft si hiute súnderlichen an die
heren chúniginne, únser vrouwen sant marien, unde sent si hiute ze
boten zuo zir vil lieben sun umb alle iuwer angest unde umbe alle
iuwer not, wan si ist zware ein trost unde ein vluehtsal nach im
selben aller súndær. hec loquere.
von únsers herren ærnde.
pete tibi signum a domino deo tuo. úns schribet hiute ein vil
heiliger wissage an dem ampt da von wie únsers herren liute hie
bevor warn vil mænge zit in vil grozen noeten. dar umb ruoften och
si hinz únserm herren got, daz er in ze helfe choeme. da sant och
únser herre got den selben wissagen zuo dem chúnige der do in den
ziten sinen liuten vor was unde enbot dem daz, er woelte sinen liuten
ze helfe chomen. do sprach der chunic zuo dem wissagen:< daz hastu
mir unde minen liuten nu vil lange von dim got geheizen unde ensahen
wir iedoch siner helfe noch niht>. do sprach der wissage zuo
dem chúnige:< dar umbe daz du niummer deheinen zwivel dar an
habest únser herre der welle sinen liuten ze helfe chomen, so gebiut
dir daz únser herre got daz du in eines zeichens bittest, sweder so
du wellest, her uf von dem abgrúnde oder her zetal von dem himile,
unde daz daz zeichen ein urchúnde der rede si, daz sich únser herre
erbarmen welle úber sine liute>. non petam et non temptabo dominum.
do sprach der chúnic:< ich enwil únsern herren got niht versuochen
unde enwil och deheines zeichens niht von im muoten>. die
rede die sprach aver er in deheiner guete niht, sunder er sprach
si in einen untriuwen, wan er was ein unrehter man unde ane betet
diu abgot unde den tiefel unde forhter des, ob unser herre got ein
zaichen da begienge, daz er da von gelobt und gert wurde von der
welte unde daz aver diu sin abgot deste swacher muesen sin diu der
zeichen da niht getuon mahten. ecce virgo concipiet. do sprach der
wissage zuo dem chúnige:< swie so du nu selbe sîst der gotes vient,
wan du ganst im der eren niht, idoch so ne wil er durch sine guete
sine liute troesten unde wil er in der rede ein zeichen also getanez
geben, des er selbe ere hat, wan ez wirt ein maigt swanger unde
treit unde gebirt einen sun, der sol haizen emmanuel, der sol och
ezen butern unde honic dar umb, daz er wizse daz úbel ze verwidern
unde daz guote ze behaltende>. nu, mine fil lieben, der tac der ist
chomen, als úns da der heilige wissage gehiez, daz sich únser herre
got erbarmet hat úber sin arme hantgetat unde daz er ir angest unde
ir not an gesehen hat, wan diu here maigt, daz ist únser vrouwe
sant marie, der tac ir hiute beget, diu ist och nu hiute an disem
tage berhaft unde swanger worden unde treit einen sun, der sol
haizen emmanuel. emmanuel daz chiut< nobis cum deus, mit úns
got>, daz ist der heilige christus; der haizet umb daz< emmanuel,
mit úns got>, wan er ist hiute von sines vater zesewe her an dise
welte zuo der heren mæigde chomen unde hat im von ir libe ware
menschliche nature genomen, allez úns armen súndærn zehelfe
unde zetroste. butirum et mel comedet. von danne wan och er warr
trost ist, so muoz er ezen unde trinken alsam ein ander mensche,
alse der wissage da sprichet. wan der spricht daz der selbe emmanuel
butern unde honic eze dar umb, daz er wizse daz úbel zeverwidern
unde daz guote zebehaltende. daz ist da von gesprochen, wan der
selbe emmanuel ein mensch ist, so sol er aller der menschen ein
herre unde ein rihtær sin, wan den gewalt den hat im sin vater verlihen,
wan er ein mensch ist, daz er och da von nu ein rihtær sol
sin beidiu lebendiger unde toter unde úbelr unde guoter. da chan
er och an dem sinen gerihte die úbeln verwidern, wan die verteilt
er hinz dem ewigen tode, unde chan och die guoten unde die sæligen
hinz dem ewigen libe behalten. also muez er iuch da behalten durch
siner vil lieber muter willen. amen.
evangelium.
missus est angelus gabriel a deo in civitatem nazareth. so
schribet úns och der guote sant lucas an siner heren botschefte wie
der himelsche chúnic im hiute erwelt uz allem sim ingesinde der
sinen obersten fúrsten einen, sant gabrielem, den heren erzengel, unde
wie er den hiute von himel her in erde sante zuo einer stete, diu
hiez nazareth, unde enbot dar bi im einer vil edeln mæigde sine
haimliche botschaft, daz ist únser vrouwe sant marie. diu was idoch
under diu eim vil guten manne gemahelet, der hiez joseph. nu
war umb enwolt aver únser herre niht geborn werden von einer
lediger mæigde, diu niemen gemahelet wære? daz tet er umb daz,
daz diu juncvrouwe von dem manne besehen unde bewart wurde,
unde tetez umb daz, wan diu alt ê diu gebot daz, swa so dehein
maigt swanger wurde an eliches mannes wan, daz man die stainen
solte. do wolte únser herre daz sin muoter umb daz einem manne
gemahelet wære, daz diu gots geburt dest baz verholn wære unde
daz och die ungetriuwen juden im sin liebe muoter niht stainten.
do chom der vrone bot do, der guote sant gabriel, zuo der vrouwen
herberge unde gruozte si mit disen worten:< ave, gratia plena>. er
sprach:< hail wistu, voelliu gnade, got der ist mit dir; hail wistu,
heriu chúniginne, wan du bist ein trost unde ein vruede allez manchunnes,
von danne so bistu gesegent unde gehailiget vor allen wiben>.
do stuont diu chindische maigt, diu edel juncvrouwe, unde verwandelt
ir varwe unde erchom in ir gedanke da von daz si niene weste wie
si den unchunden botten enpfahen solte unde wie si och siner vroemden
gruozsal antwurten solte. do der vrone bot do ersach der vrouwen
missevarwe, do trat er ir dar naher alsam ein verwizsener bot unde
trost si wol unde nante si do dar nach bi namen, daz si dest haimlicher
duhte aller sin gewerft.< ne timeas, maria, invenisti gratiam.>
er sprach:< niht erchume du, vil edeliu maigt; fúrhte dir niht, vil
liebiu maria, ja hastu hulde unde gnade erworben vor dem almæhtigem
got, wan der himelsche chúnic der hat dich in sine hulde
unde in sine gnade also enpfangen, daz er des geruochen wil daz du
sins chindes swanger unde muoter werdest. wan den soltu an dise
welte tragen unde gebern unde solt in heizen « jhesum, hailant aller
dirre welte ». wan der wirt och genant des almæhtigen gotes sun unde
git och im sin vater craft unde gewalt úber alle dise welte>.< quomodo
fiet istud, quandoquidem virum non cognosco?> do erherzenet
do diu vil chindesche maigt unde sprach zuo dem engel:< owi, vil
lieber herre, wie solt daz immer ergen? von wannen solt ich chindes
swanger oder muoter werden, wan ich des vater noch des mannes
niht erkenne?>< spiritus sanctus superveniet in te.> do sprach der
engel:< owi, vil liebiu vrouwe maria, des heiligen geistes liebe erfullet
dir din herze unde och von siner minne wirdestu chindes swanger
unde von sim segene so wahset dir der gotes same under dinen
brústen ze menschlichen bilde. ideoque et quod nascetur ex te sanctum.
unde och von danne des tu swanger bist worden unde den du
treist unde gebirst von dem heiligen geiste der ist hailic unde heizet
betoch von rehte der ware gotes sun. et ecce elizabet, cognata tua.
unde daz och du, vil liebiu vrouwe maria, deheinen zwivel niht habest
an miner botschefte, dar zuo so man ich dich der rede daz din
vil liebiu niftel, vro elspeth, sant johannes muoter, allen ir lip unberhaft
ist worden unde gewesen únz an ir alter unde daz och si nu
von miner botschefte swanger unde berhaft ist worden. von danne
so solt och du, vil heriu maigt, vil wol wizsen unde och vil
wol gelouben daz got nihtes niht ist unmugelich.>< ecce ancilla domini,
fiat mihi secundum verbum domini.> sa bi dem worte do ergap
sich diu here maigt in des almæhtigen gotes gewalt unde sprach:
< owi, vil lieber herre got, nu geruoch tu daz erkennen daz ich vil
ærmiu diu dir vil gar unde vil gerait bin beidiu mit libe unde mit
sele, herre, zallem dinem willen unde zallem dim dienst unde daz och
daz min wille ist daz aller din wille, herre, an mir erfullet mueze
werden>. daz wort daz sprach och únser vrouwe sant marie. diu wort
diu giengen och von dem milten herzen, daz im got da selbe hiut
erwelt hat uzer aller dirre welte, wan si vil liebiu vrouwe ist unde
heizet< diu volle gnade> dar umbe, daz si úns allen wol gnaden unde
wol gehelfen mac. von danne so vliehet och ir alle zuo zir, beidiu
wip unde man, wan si nu diu eine ist diu nach dem almæhtigen
got ain trost unde ain fluehtsal ist aller súndær, daz si iuch hiute ir
lieben chinde genædeclichen ze hulden mueze bringen. amen.
von dem selbem.
et ait heliseus ad jezi:< accinge lumbos tuos et tolle baculum
tuum in manu tua>. wir lesen an der heiligen schrift da von wie ein
heiliger wissage hie bevor wære. bi des ziten was och ein wîtewe,
diu hiez sunamitis, daz chiut< diu gevangne>. diu selbe witewe diu
ne hete och niuwan ains suns, der lac ir tot. dar umb so chom si
fúr den wissagen unde bat in siner gnaden, daz er ir den wider
lebendic machete. do sant der heilige wissage einen sinen boten
hinz dem toeten unde sprach also zuo zim:< nim du minen stap in
dine hant unde trage in mit dir unde legin uf den toeten>. der bot der
tet als im sin herre gebot unde idoch so belaip diu witewe dannoch
bi dem wissagen unde sprach, si ne wolte nimmer chomen von sinen
gnaden únz daz er sich selbe geruochte zu arbeitende mit ir hinz ir
toten chinde. do stuont der heilige wissage uf unde gienc mit dem wibe.
unde idoch so was under diu sin bot vor im hin gegangen unde het
sinen stap uf den toeten geleit; des ennam aver der toet deheine war,
wan er lac stille. do chom do der wissage selbe mit der vrouwen
gegangen unde gienc mit ir in ir hues unde gienc in eine chamere diu
in dem huse da was da der toete inne was unde bespart sich selbe in
der chamere bi dem toten unde leit sich selbe uf den toten, sine
brust unde sine hende uf des toten brust unde hende, sinen munt
unde siniu ougen unde sine antlúze uf des toten antlúze, unde blies
sinen âtem uz sim munde dem toten in sinen muent unde stuont uf
unde gienc her dan von dem toten unde gienc aver dar wider zuo
zim unde tet aver als er ê da vor hete getan. daz tet er also sibenstunt.
ze dem sibenden male do wart der toet lebendic, den gantwurt
er siner muoter wider. disiu rede hat elliu ein bizeichenunge dirre
heiligen hohgezit, die ir hiut beget: wan diu witewe sunamitis, diu
daz hiez< diu gevangen> unde der ir eineger sun da tot was, diu bezeichent
alle die christenheit, wan der sun sint alle die die von
adams ziten in dise welte ie geborn wurden, die únser herre got ze
sim riche geordent hete unde die och der leidige vient durch die alten
schulde in siner vancnuesse hete. so bezeichent och der wissage únsern
herren selbe, den waren gots sun, wan fúr den chom diu witewe do, daz
ist diu heilige christenheit. von der zît daz sich únser herre die gnade
an geruohte ze nemende daz er siner hantgetat ze helfe chomen wolte,
do vernam er och die stimme unde den ruof der heiligen christenheit
diu in des mant daz er geruohte ze denchen aller siner gnaden an siner
armen hantgetat. do únser herre do den gemeinen ruof vernam der
heiligen christenheit, do tet er als der wissage da tet der da vor im den sinen holden mit sinem stabe hinz dem toten sante, daz er mit dem
stabe den toeten uf erchukte: als sant och er einen sinen holden och
mit sinem stabe hinz dem toten, do ne half ez och umb sinen stap
niht. der holde den unser herre da vor im sant hinz dem toten mit
sim stabe daz was moyses, sin sundertruet. der stap daz was diu alt
ê die er da schreip, moyses, von unsers herren worte, wan diu alt ê
diu ne was anders niht niuwan alsam der stap der den toeten da mere
nider druhte denner in von dem toede uf erchukte; alsam was ouch
getan umb die alten ê: wan diu zaigte wol die súnde unde ruort
och wol den toten, sine moht aver sin niht uf erchukken; von danne
so ne was och si anders niht niuwan ain arbeit unde ein burde.
under diu stuont idoch allez...
( der erste sunnentac.)
... joseph wære, do want aver joseph des daz er etwa
under den vrouwen wære unde bi siner vil lieben muoter wære. dar
under so belaip er idoch da ze jerusalem, daz des sin muoter niht
weste. do aver si sin do vermiste, do wart si vil leidic unde suohtin
under iren geverten unde under ir chunden, unde do si sin do
niht vant, do chert si wider zuo jerusalem. da vant si ir lieben sun
alrerste an dem dritten tage in dem templo under den aller wîsten
maistern sitzende die do da warn, unde horter ir lere unde vragt si
och von den buochen unde von der heiligen schrift also verre, die
da warn, die nam alle wunder siner wislichen vrage unde och siner
wislichen antwurte. do sprach únser vrouwe zuo zim:< fili, quid fecisti
nobis sic?>< owi, min vil lieber sun,> sprach si,< wie hastu alsus zuo
zúns getan? ja sien wir vil leidic umb dich gewesen unde suohten
dich, beidiu ich unde joseph>. des antwurt ir der heilige gotes sun:
< was bedorft ir des daz ir mich suohtent, ja went ir des niht wîzsen
daz des nu zit ist daz ich nu zuo mines vater buwe unde zuo sinen
sachen sehe unde daz ich da mit si?> unde do er idoch daz wort
vollesprach, do stuont er uf unde fuor mit siner vil lieben muoter
unde was ir gehorsam. daz ist daz heilige ewangelium daz wir nu
hiute lesen. da sult ir die rede ane merchen: swie únser herre, der
heilige christus, haize unde och si der ware gots wistuom, idoch so
versmaht im daz niht, als ir nu wol vernomen habt, do er zwelf jar
alt wart, do er ze sinen bescheiden tagen chom, er ne sæze bi
den maistern unde bi den lerærn die do wistuomes pflagen unde erne
horte die unde fragte die och von dem wîstuome der im ê chunt
was. da mit, daz sult ir wol merken, so hat er vil lieber herre ane
zwivel iu des pilde unde úrchúnde gegeben daz och ir iuch vlizen
súlt der chúnste unde des wistuomes da ir beidiu den lip mit gevrist
unde da ir och der sele mit gehelfet. der chúnst unde des wistuomes
des verlihiu der ware gots sun durch siner gnaden willen. amen
der ander sunnentac.
habentes donationes secundum gratiam, que data est vobis.
únser herre got der hat sin barmunge her zuo zúns armen súndærn
also gnædeclichen gechert, wan er daz wol waiz daz wir von únser
broedecheit leider tægeliches missetuon, von danne so hat er úns och
tægeliche buoze gesetzet, daz ist daz reine gebet unde ist daz heilige
almuosen. da von so schribet och úns nu hiute únser maister, der
guot sant paulus, an dem heiligen ampt:< min vil liebe gebrueder,>
spricht er,< iuwer iegeslicher der sol sehen in sin herze unde sol da
betrahten wie getane gabe er von dem heiligen geiste enpfangen
habe, wan sin gabe diu ist vil mænecvaltic. wan swem so er die
chuenst unde den wistuom verlihen habe, der sol den tumben leren
unde sol im die warheit sagen in der minne. qui miseretur in hilaritate.
swem er och daz guot unde den rihtuom verlihen hat, der sol
sin almuosen geben, wan der sol den hungergen æzen unde sol den
nachten vazen unde sol den gast herbergen unde sol daz niht
ane sehen, wem er daz almuosen da gebe unde wer der sî der in des
almuosens bitte, sunder er sol daz betrahten, wer der sî durch den
er daz almuosen gebe. in tribulatione patientes, orationi instantes>.
< min vil liebe gebrueder>, spricht sant paulus,< unde si daz getan daz
únser herre got dar under des tievels chinden des verhenge daz iuch
die ane grifen mit ungenaden, daz sult ir vil gedulteclichen tragen
in got, wan irn sult deheiner slahte rache hinz iuwern vienden niht
cheren, wan umb die so sult ir únsern herren got bitten daz er si
bechere, sunder ir sult mit dem heiligen gebet unde mit aller geistlicher
liute hilfe die och mit iu tægeliches únsern herren got suln
vlehen umbe iuwer hail, - - - wan die sult ir och tægeliches beruochen
der notdurft des libes - - - so sult ir beidiu mit ir hilfe unde mit dem
heiligen gebet alle iuwer not unde alle iuwer angest úberwinden
hinz got. non alta sapientes, sed humilibus consentientes. unde sult
idoch daz allez als diemuetclichen unde also durnætclichen tuon, daz
ir von der welte dar umb deheines lobes noch deheines ruomes niht
engert, sunder daz iu únser herre got dar umb geben mueze den
ewigen lon>. den geb iu der ware gots sun durch siner gnaden
willen. amen.
ewangelium.
nuptie quidem facte sunt in chana galilee, et erat mater jhesu
ibi. so schribet úns och hiute der guot sant johannes an siner heren
botschefte wie únser vrouwe sant marie da zeinen brutlouften wære
unde wie och únser herre dar gelat wurde mit sinen jungern.
do chom daz also, daz datze der wirtschefte diu da gantrait was des
wines zeran. do sprach únser vrouwe zuo zir vil lieben sun:< sun,
sine habent niumer wines>. des antwurtir do únser herre:< wip,> sprach
er,< was wint mich oder dich des an daz hie niht wines ist? ja nist
min zit noch niht chomen>. do sprach idoch únser vrouwe zuo den
amptliuten die da dienten:< nu nement vil wol war unde seht des,>
sprach si,< swaz so iuch min sun haize tuon, daz ir daz tuot>. do
stuonden da sehs stainin botigen, die warn do lær, die hiez únser
herre fúllen mit wazer unde sprach do dar nach:< nu schephet unde
schenket dem wirte>. unde do der wirt des wines bechort der uz dem
wazer was worden, do sprach er zuo dem bruteguome:< ain iegeslich
man>. sprach er,< der schenket sinen gesten sinen aller besten win
ze mersten, dar wider so hast aver du den aller besten win behalten
únz her zaller letste>. daz sprach aver er da von, wan ern weste niht
von wanne der win chomen was. daz zeichen, spricht diu heilige
schrift, daz wære ain angenge der zeichen, diu únser herre vor sinen
jungern begienc unde da er mit eroffent sinen gotlichen gewalt. daz
zaichen hat och vil mænge ander bezaichenunge, die warn aver iu
nu vil unsanfte ze vernemende, unde idoch so súlt ir die aine rede
wol merken: do únser vrouwe ir lieben sun daz clagte daz des wines
da zerunnen wære, do antwurt ir únser herre also:< wip,> sprach er,
< waz wint mich oder dich diu rede an daz si niht wines habent?
ja nist min zit noch niht chomen>. diu wort hellent also, sam ob
únser herre siner lieben muoter unwirdeclichen ir rede antwurti. des
entet aver er lieber herre niht, daz sult ir wol verwizzen; niuwan
do si eines zeichens von im muote, do sprach er:< min vil liebiu
muoter, sol ich ein zeichen hie begen, sol ich uz wazer win hie
machen, daz entuon ich idoch von der menschlichen nature niht,
die ich von dir enpfangen han>.< min zit,> sprach er,< ist noch niht
chomen>. da mit so mæint únser herre die zit unde den tac siner
marter, an dem er die selben totlichen nature, die er da von siner
muoter enpfangen het, an dem heiligen crúze zeim opfer gæbe. wan
aver der war trost vil wol sach siner lieben muoter willen unde ir
girde, da si eines zeichens von im muote, done wolt och er vil lieber
herre siner muoter ir gemuete unde ir antlúze niht betrueben, sunder
durch ir liebe unde durch ir bet so ert er si mit sim ersten zaichen: wan die sehs botigen mit dem wazer die segent er unde machet si
ze wine. daz zaichen daz was ain angenge siner zaichen, daz tet
er durch siner muoter liebe unde ert si da mit. daz geschach datz
einen brutlouften, da mit so ist och nu immer mere von got gesegent
aller elicher hyrat. so bezaichent och die sehs botigen, die únser
herre mit wazer hiez fúllen unde si do ze wine hiez werden, die sehs
guotæte der waren erbarmunge, daz ist daz: swer so dehein hungergen
æzet unde den durstigen trenchet unde den nachenten vazet
unde den siechen labt unde den gast herberget unde den gevangen
troest, daz sint die sehs guotæte der waren erbarmunge. beget ir die
also durnæhteclichen in der waren gots minne, daz ir von der welte
deheines ruomes noch deheines lobes niht dar umb gert, so ist iu
daz wazer wol ze wine worden, wan so git iu únser herre got fúr
die zerganclichen sache den ewigen lon. den geb iu der ware gots
sun durch siner gnaden willen. amen
der dritte sunnentac.
nolite esse prudentes apud vos met ipsos. unser maister, der
guot sant paulus, der sprichet hiute an dem heiligen ampt:< mine
vil liebe gebrueder>, spricht er,< den sin unde den wistuom, den iu
únser herre got verlihen hat, den sult och ir nach gotes eren iuwern
ebencristen mit teilen>. wan der wistuom dirre welte der ist ein tumpheit
vor got; also ist och der wistuom der da hinz got gehoert ein
tumpheit nach der welte. wan swer so den andern sluege zuo dem
ainen orn, liez sich der och an daz ander denne slagen, daz dúhte
nach der welte ein groeziu tuempheit, unde ist idoch daz ain sin nach
got, wan daz geboet únser herre sinen jungern. nulli malum pro malo
reddentes.< von danne die rede súlt ir an sehen,> spricht sant paulus,
< unde sultir tuon sam die sæligen liute die an der sele genesen wellent
unde súltir iuwer sinne hinz got cheren. wan der heiligen minne der
súltir iuch also verre hin zallen liuten vlizen, daz ir nimen úbels
mit úbel lonen sult, sunder daz ir úbel mit guote danken sult,
unde also verre so ir iuch des immer gevlizen mugt, so sult ir mit
allen liuten vride haben unde mit allen liuten wol sin>. sed si esurierit
inimicus tuus, ciba illum.< unde si daz getan daz iuwer vient
durstic oder hungrec sî, den sultir æzen oder trenken, wan da mit
so schuett ir dem iuwerm vient die gluonten zantern uf sin houbt>.
die gluonten zantern daz ist diu minne des heiligen geistes, daz sint
diu iuwern sæligen werc; wan swenne so die iuwer vient da zuo ersiht,
so entwichet er iu, so habt ir im ane gesiget, wan da von so
wirt er gebezert unde bechert. also muozt och ir daz himelriche unde
den ewigen lip erchoufen. des helf och iu der ware gots sun. amen.
ewangelium.
cum descendisset jhesus de monte, ecce leprosus veniens adorabat
eum. so schribet úns och hiute der guot sant matheus an
siner heren botschefte wie fúr únsern herren ein armer miselsúhtiger
man choeme unde viel im zefuozen unde bat in siner gnaden unde
sprach:< herre jhesus, war ez in diner erbarmunge, so moehtestu mich
armen siechen wol gesunt machen>. do únser herre do ersach des
armen siechen angest, do erbarmt er sich úber in unde bot im sine
hant unde sprach:< ich wil dir gnaden>. sa bi dem worte do stuont
der arm man uf unde was gesunt worden. do sprach únser herre zuo
zim:< nu gienc unde zeige dich dim êwarten unde brinc dine
opfer ze dim urchunde>. daz sprach únser herre da von, wan daz
geboet diu alt ê also, swenne so ein miselsúchtiger man gesunt wurde,
daz er choeme fúr den briester; so fuortin der briester von den liuten
unde wist in da zuo eim vliezenden wazer, da braht der sieche man
zwene sperchen ze opfer. die sperchen die nam denne der briester,
unde tot er der einen unde vienc des bluot in ein vaz unde natzt
er den lebentigen sperchen mit des toten sperchen bluote unde lie
den da mit hine vliegen, unde mit dem andern bluote da besprangt
er den siechen man mit sibenstunt. daz waz der siechen opfer unde
ain urchunde ir rainegunge. disiu rede hat elliu vil groze bezaichenunge.
wan der miselsúhtige man der bezeichent einen iegeslichen
súndær der sine sele mit houbthaftigen súnden bewollen hat, wan
daz ist leider diu vil angestliche miselsuht. von danne so sol der
sieche man der an der sele genesen wil dem heiligen christo ze
fuozen vallen unde sol werben umb sin hulde. únsers herren fueze
daz ist sin gnadegiu erbarmunge, der wir alle wol bedurfen, unde
ist och sin menschlich nature, die er durch die súndær enpfienc. der
sol in och ain iegeslich sundær manen unde sol sprechen:< herre
jhesus, ist ez in dinen gnaden, so maht du mich armen súndær noch
behalten>.< volo: mundare.> so spricht únser herre denne:< nu du daz
her ze mir vorderst unde mir des getruwest, nu wil ich behalten dich
unde wil dich nern>. da mit so biut er denne dem súndær sine
hant, daz ist diu gnade des heiligen geistes, da er den sundær denne
mit troestet unde crefteget also verre, daz der der ê da nider lac in
den sunden, daz der denne uf stet an die fueze des guoten gedingen
unde spricht hinz únserm herren:< vil lieber herre jhesus, swaz ich
vil armer súndær wider dinen hulden getan han, daz wil ich nach
dinen gnaden allez buezen>.< vade, ostende te sacerdoti.> so sprichet
denne únser herre:< nu genc unde zaige dich dinem briester>. diu
zaigunge daz ist daz daz der súndær in der manunge, die er denne
hat von dem heiligen geiste, sin bihte sol tuon. da mit so wist in
der briester von den liuten. diu wisunge daz ist daz, swaz so im
der sundær in siner bihte geseit, daz er daz handelen sol entzwischen
im unde got, daz daz niemmer dehein man vereischen sol. da wist
ern och zuo dem vliezenden wazer. daz vliezende wazer daz ist diu
heilige schrift da der briester den sundær mit troesten sol, wan diu
urchúndet úns daz daz únser herre got sin riche vil mængem súndær
gegeben hat. so sol denne der súndær zwene sperchen ze opfer
bringen, die sol der briester enpfahen unde sol er einen toeten unde
sol den andern lazen unde sol mit dem bluote den siechen man, daz
ist der súndær, sibenstunt besprengen. die zwene sperchen die bezeichent
den heiligen christum, wan er in eim libe die zwuo nature
hete, die gotlichen da er untoetlich an was unde die menschlichen
da er toetlich an was. die toetlichen die braht er ze opfer fúr
alle súndær, wan ane sinen tot so ne mac dehein súndær nimmer
genesen. diu besprengunge sins heiligen bluotes die bezaichent die
sibenvaltigen gabe des heiligen geistes, wan von des gnaden so sol
ein iegeslich súndær enpfahen den warn antlaz aller súnden. so bezeichent
och daz selbe opfer der zweiger sperchen daz war opfer
des heiligen christes, den die sæiligen briester da tægeliches opfernt
uf dem heiligen altær, unde sinen heiligen lichnam da brechent unde
ezent unde sin heiligez bluot da trinkent, unde er idoch dar under
untoetlich unde lebentiger ist mit sim vater da ze himel. daz ist daz
ware opfer aller suendær, wan ane daz opfer unde ane des urchúndes
gelaite so ne chumt nimmer fúr got dehein christen sele. des opfers
unde des urchúndes des verlihe iu der ware gotes sun an iuwern
letzesten zîten durch siner gnaden willen. amen.
der vierde sunnentac.
nemini quicquam debeatis, nisi ut invicem diligatis. mine vil
liebe gebrueder, spricht únser maister, der guot sant paulus, hiut an
dem heiligen ampt, únser herre got der hat daz also geboten daz ir
alle ainer des andern scholær súlt sin. iuwer schulde die aver ir zuo
zainen andern haben sult, daz ensol anders niht sin niuwan triuwe
unde warheit unde bruoderlichiu minne, daz ir iuwern næhsten súlt
minnen als iuch selben; wan swer so sinen næhsten minnet also da
reht ist, der minnet got selben. qui enim diligit proximum,
legem inplebit. von danne so ir der schulde ie mere zuo zainander
gehaben mugt, so ir iuwer bruoderliche triuwe ie baz behalten mugt,
so ir got ie lieber sît. dilectio proximi malum non operatur. wan
swer och sinen næhsten minnet also des reht ist, dern beget och nimer
deheine houbthaftige súnde. wan ir súlt iuwern næhsten niht minnen
durch súnde noch durch boesheit; wan swer so die súnde unde daz
unreht minnet, wie mac der got oder sinen næhsten minnen? wan
der ist sin selbes vient unde hazzet sin selbes sele. von danne so
súlt ir iuwern næhsten ainvalteclichen in got minnen unde durch got
unde sult got an im ern unde erkennen. plenitudo ergo legis dilectio.
wan diu heilige minne ist ein sloz unde ein insigel aller guotæte
unde aller der heiligen schrift, wan si ist got selber unde der ewige
lip. den geb iu der ware gots sun durch siner gnaden willen. amen.
ewangelium.
ascendente jhesu in naviculam. so schribet úns och hiute der
guote sant matheus an siner heren botschefte wie únser herre bi dem
mere wære unde wie er da gienge in ein schef unde sine junger
mit im. do chom daz also, daz uf dem mere ain vil grozez sturmweter
wart, da von únsers herren junger in vil groze sorge chomen.
under diu do was únser herre in dem scheffe entslâfen. dar liuffen
do sine junger unde wakten in uf unde baten in daz er si nert. do
richter sich uf unde sprach zuo zin:< ja ir vil weneges glouben,
war umbe habt ir an mir gezwifelt?> unde sa bi dem worte do gebot
er dem mere unde den winten daz si gelægen, unde wart sa uf dem
mere ein michel vransmuotekeit. daz ist daz heilige ewangelium,
daz wir hiute lesen, daz únser herre, der heilige gots sun, selbe da
engegenwurte was da sine jungern uf dem mere ir libes in vil groze
vraise chomen. des verhangt er umb daz, wan si in dannoch so niht
enminten, so si von rehte ir herren unde ir schepfær solten. wan si
heten alle gezwifelt an dem rehten glouben, als er in och da selbe
verwaiz, do er zuozin sprach:< ja ir vil wenges glouben, wes habt ir
an mir gezwivelt?> der zwivel, den únsers herren junger da an im
heten, der chom da von, wan si daz wol sahen daz er beidiu slafes
unde ander menschlichen ruowe pflac; von danne so ne wolten si
des niht glouben daz er wære der ware gots sun. dar umbe so sant
och er in do diu sturmweter unde die widerwærtigen winde engegene,
daz er in da mit bewært sin gotliche craft unde daz erz zware wære
der ware gots sun. alsam tuot er och iu noch hiute disses tages,
únser herre, der heilige christus: swenne so ir niht behaltet daz iu
diu heilige schrift da gebiutet unde swenne so ir beidiu iuch selben
unde och iuwern ebencristen so niht minnet so ir von rehte soltent,
so sent er iu engegen diu vil starken sturmweter unde die widerwærtigen
winte, daz ist angest unde arbeit, siehtuom unde armuot
unde unzitelich weter unde betwancsal der herren. swenne so aver
denne so getaniu gruntwelle uf iuch gevalle, so sult ir tuon
sam unsers herren junger: wan do si diu angest ane gienc, do
wakten si únsern herren uf, daz er si nert; alsam súlt ir in iuwern
angesten únsern herren uf weken, wan ir súlt sehen mit welhen
iuwern súnden ir sinen zorn verdient habt, der sult ir balde mit
bihte wider chomen unde mit buoze ze rehter erkantnússe. so erwachet
er iu denne, únser herre got, unde gesenft iu aller iuwer
arbeit unde git iu in disem libe vransmuotekeit unde git iu dar zuo
denne den ewigen lip. den geb iu der ware gots sun durch siner
gnaden willen. amen.
der vivnft sunnentac.
induite vos, sicut electi dei sancti et dilecti, viscera misericordie.
min vil liebe gebrueder, spricht er únser maister, der guot sant paulus
hiut an dem heiligen ampt, wan iuch únser herre got zuo sinen
gnaden unde zuo sim riche erwelt hat, von danne so sult och ir
tuon sam diu sæligen unde diu erwelten gots chint unde sult ir iuch
an nemen aller slahte guotæte: die warn erbarmunge, die warn chúsche,
unde sult ain ander vertragen unde sult ein ander durch got
iuwer schulde vergeben. wan do únser herre sin jungern ir fueze
twuoc, als ir ofte wol vernomen habt, do sprach er zuo zin:< da mit>,
sprach er,< so han ich iu daz pilde unde die lere selbe vor getragen,
daz ir alsam sult tuon>. von danne swenne so ir iuwern scholærn ir
schulde vergebt, so habt ir in die fueze getwagen, wan ir sult ain
ander helfen unde sult ein arbeit unde purde tragen in got. super
omnia autem hec caritatem habentes. dar úber, min vil lieben
gebrueder, spricht der guot sant paulus, so sult ir iuch zaller vorderost
vlizen der heiligen minne. wan diu heilige minne diu ist ein
úbergulde aller guotæte, wan daz bezeichent och daz: do únser herre
zuo siner heiligen marter gienc, do truog er ain pfellinen roek, der
nehet deheine suet noch deheine nât, wan der was aller gelisemt. der
selbe ganze roek der bezeichent och die heiligen minne, wan diu sol
iuch alle ze sæmene haben unde alle besamnen in dem gots riche.
omne quodcunque facitis in verbo aut in opere. dar zuo so bevesten
unde bestætige iuwer herze der vride des heiligen geistes, daz ir
beidiu in selben unde och sinen vil lieben vater mit allen iuwern
worten unde mit allen iuwern werken also loben unde eren muezt,
also mit rehte diu sæligen chint, den got sin riche geoffent unde
gehaizen hat. daz muez och er iu geben, der ware gots sun, durch
siner genaden willen. amen.
ewangelium.
confiteor tibi, pater, domine celi et terre. so schribet úns och
hiut der guote sant matheus an siner heren botschefte wie únser
herre im erwelte ane die zwelf botten zwene unde sibenzec junger
unde sante och die uz, daz och si daz gots wort spræchen, unde gab
in och do dar zuo den gewalt daz si vil mænic zeichen in sim namen
taten. do die do wider chomen, do chomen si vil vroelichen wider,
wan si ruomten sich des wider únsern herren daz si in sim namen
vil mænic zaichen begangen heten. dar umbe so sait och er im
nu hiute lob unde gnade, únser herre, der heilige gots sun, sim vil
lieben vater da ze himele, daz er zuo sinen gnaden unde zuo sim
riche einvaltigiu unde diemuetigiu liute erwelt hat unde gladen hat
unde daz er och den in sim namen so getane gnade unde so getan
ere erzaiget unde eroffent hat, die er idoch vil verre vil mængem
richem man unde vil mængem hohvertigem man verholn unde verborgen
vor hat in dirre welte. venite ad me omnes, qui laboratis et
onerati estis. dar zuo so spricht och er nu hiute, únser herre, der
heilige christus, ain vil vaterlich wort zuo ziu:< chomt her zuo mir>,
spricht er,< ir die da mit arbeiten lebt unde ir die da hie swære
burdin tragt, ja wil ich iu iuwer arbeit unde iuwer burdi gesenften>.
iuwer arbeit unde iuwer burde, die iu únser herre da geminnern wil,
ist daz getan daz ir zuo im chomt, daz sint die iuwern vil mænge
súnde, die wil er iu geminnern, chomt ir zuo zim. von danne dar
umbe daz och ir nu zuo zim chomen mugt, so sult ir die selben burde
mit bihte unde mit buoze ab iu legen, wan so sît ir únserm herren
wilchomen, wan so enpfaht er iuch in sine gnade unde git iu zware
den ewigen lip. den geb er iu durch siner gnaden willen. amen.
so man alleluia leit.
nescitis, quod hii, qui in stadio currunt, omnes quidem currunt,
sed unus accipit bravium? únser maister, der guot sant paulus,
der spricht hiute an dem heiligen ampt zuo ziu: min vil lieben gebrueder,
ir sult etwenne bi weltlichen sachen unde bi zerganclichen
dingen iu des bilde nemen wie ir nach den ewigen unde nach den
obersten sachen, daz ist daz himelriche, arbeiten sult. dar zuo so
seht die an unde nemt bi den bilde die da enwette loufent uf der
straze, wie die alle samt loufent unde arbeitent unde wie si idoch
suemeliche vil harte vermissent. wan si negewinnent umb daz gewette
alle niht, wan daz gewette engewinnet niemen niuwan der eine der
da rehte hinz dem zil chumt. nu loufet also, daz och ir rehte hinz
dem zil chomt, daz och iu daz wette werde, wan diu straze diu bezaichent
dise welte da beidiu úbel unde guot inne sint. swer aver
denne den heiligen glouben unde den touf enpfangen hat, die loufent
alle hinz dem zil nach dem wette. wan der louf der bezaichent die
arbeit, daz sint diu guoten werch. daz zil daz ist daz ende, daz ende
daz ist der toet. von danne chomt ir denne rehte mit den guoten
arbeiten hinz ende, so gewinnet ir daz wette, daz ist der ewige lon.
ego autem sic curro, non quasi in incertum. nu, mine vil lieben gebrueder,
spricht sant paulus, als ir bi den weltlichen sachen guot
bilde habt genomen, also súlt ir och bi mir bilde nemen. wan ich
bin iuwer maister unde bin och uf der straze unde loufe unde arbeit
och nach dem wette. ich enloufe unde arbeit aver niht ungewislichen,
wan ich grife den lip an mit vasten unde mit allen guoten arbeiten
unde nicke unde lesche an mir des vleisches girde unde creftege
an mir der sele unde des geistes willen. also súlt och ir tuon.
wan swer so sine guotæte under wilen mit den súnden wil mischen,
der loufet vil ungewislichen, wan der vermisset des vil lihte daz im
daz wette niht enwirt, des iuch got erlaze. von danne so sult ir also
stætelichen loufen unde arbeiten, daz ir rehte hinz dem zil unde hinz
dem ende chomt, so wirt iu daz wette, daz ist der ewige lon. den
geb iu der ware gots sun durch siner gnaden willen. amen.
ewangelium.
simile est regnum celorum homini patri familias. so schribet
úns och hiute der guote sant matheus an siner heren botschefte wie
únser herre sinen jungern da von seit wie daz himelriche gebenmazet
wære æim herren der sinen wingarten buewen wolte. der herre
gienc des morgens vil vruo uz unde gwan im wercliute in sinen wingarten
unde dinget der ieslichen umb einen pfenninc. do ez do umb
mitten morgen wart, do gienc er aver uz unde hiez aver mer liute
in sinen wingarten gen. alsam tet er umb den mitten tac unde nach
dem mitten tage unde zuntorn. do ez do vor abendes wart, do gienc
er aver uz unde sah dannoch da mer liute mueziger sten unde sprach
zuo den:< war umb habt ir disen langen tac hie úberstanden?> si
sprachen, daz wære da von daz si niemen ze deheim werche gedinget
hete. do sprach er zuo zin:< nu get och ir in minen wingarten unde
swaz so da rehte ist, daz gib ich iu>. do ez do hinz abende
spæte wart, do gebot der herre sim alwalten daz er sinen wercliuten
ir lon gæbe unde daz er datz den zuo vienge die zaller spætest
chomen wæren unde daz er iegeslichem einen pfenninc gæbe. do
aver die daz ersahen die des morgens da fruo chomen warn, die
verwanten sich des daz er in etwaz mere ze lone geben wolte. do
gab och er ir iegeslichem niuwan sinen pfenninc. den pfenninc den
namen si unde namenn idoch mit murmer unde sprachen zuo dem
wirte:< herre>, sprachen si,< du solt daz an sehen daz wir disen vil
langen tac mit únserm swaize in dim dienste úberstanden haben,
unde solt uns etwaz baz mit varn denne den die da nu niulichen
an din werc chomen>. des antwurte der herre der wercmanne eim der
mit im da redet:< vriunt>, sprach er,< ja entuon ich dir niht unrehte;
ja waistu daz wol selbe daz ich dich hiut morgen dingete umb einen
pfenninc, den hast och du enpfangen. nu wil aver ich durch min
guete dem aller lesten als vil geben sam dir>. der herre der sinen
wingarten da buewen wolte der bezeichent únsern herren, den almæhtigen
got, wan des wingarte ist elliu diu heilige christenheit, wan
alle die die den heiligen glouben unde den heiligen touf enpfangen
hant, die sint alle geladen in den wingarten. swer och denne da den
lip ie harter unde ie harter ane grifet unde swer so sich der guotæt
ie mere unde ie mere vlizet, daz ist der die den wingarten ie baz
unde ie baz buewent. so bezeichent och diu sehs wile die an dem
tage da sint da únser herre die sinen wercliute ie da an gemert diu
sehs alter diu ain iegeslich mensche an sim libe hat, daz ist von der
ersten chintheit unz daz er an dem libe vor alter ablege wirt. wan
swenne so den súndære sin súnde geriuwent, er si junc oder alt oder
er chom fruo oder spate, so hat ie únser herre sine wercliute gemert,
wan so ist ie diu gotes gnade berait diu den ruewesære da enpfahet;
wan daz bezaichent och daz daz únser herre ir lon hiez geben den
die da vil spæte chomen ê den die des morgens da vil fruo chomen.
wan die hinz abent da chomen, die bezeichent die liute die ir riuwe
habent gespart únz an ir ende, wan alsam der abent des tages ende
ist, als ist och eines iegeslichen menschen leben, er junc oder alt si:
swenne so sin ende ist, daz ist sin abent. hat er denne daz umb got
verdienet daz er im rehte riuwe git, so ist er vil sælic, wan so wirt
im sin pfenninc aller diches ernmals ê er dem werde der idoch da
von siner chintheit got vil lange gedienet hat, wan mit der riuwe
ie sa so get im och diu sele uz. des haben wir urchúnde an dem
schacher der da bi únserm herren erhangen was, wan dem gab er
sine gnade ermals ê er die sant peter gæbe der im idoch da vor
vil wol gedienet hete. multi enim sunt vocati, pauci vero electi.
disiu rede diu ist ein trostsamigiu rede allen súndærn, daz diu
gots gnade zallen ziten offen unde gar ist, an swelhen ziten sich der
sundær bechert, daz si in enpfahet. disiu rede diu ist leider ein vestenunge
unde ein antsagede aller der die der welt unde dem tievel
dienen wellent, wan die sprechent: got der ist guot, got der ist
gnædic, wan er git dem also wol sinen pfenninc der da hinz abent
chumt sam dem der da des morgens vil fruo chumt, unde wellent
si uf die rede ir willen deste me haben. daz ist idoch zwar vil ungewislich,
wan si vermissent idoch vil lihte des da mit daz in des
pfenninges niht en wirt. wan únser herre der spricht och hiute ein
vil angestlich wort: vil ist der die da geladen sint, lúzel ist der erwelten
. wan wer die erwelten da sien daz enwaiz niemen niuwan
er eine, noch enwirt och der pfenninc anders niemen niuwan den
erwelten. nu daz och iu der pfenninc gnædeclichen mueze werden,
des verlihe iu der ware gots sun. amen.
von dem selben da vor.
super flumina babylonis illic sedimus et flevimus. wir lesen
an der heiligen schrift da von wie únser herre got hie bevor des
verhangte eim heidenschen chúnige von babilon daz er sine liute
vienc da ze jerusalem dar umb, daz si diu apgot ane beten, unde
fuort si sa mit im hinz babilon. do eroffent er och do dar nach sinen
liuten daz er si von dem ellende unde von der vancnússe erloesen
wolte danne úber sibenzec jar. in den sibenzec jaren do ne pflagen
och si deheiner slahte vruede weder mit gesange noch mit saitspil,
niuwan daz zi zallen ziten clagten unde weinten ir ellende unde
ir vancnuesse unde baten únsern herren got des daz er si gnædeclichen
wider zir lande unde zir heimuete bræhte. disiu rede diu ist
ein bezeichenunge dirre zit da wir nu inne sien: wan als unser herre
got dem heiden des verhangt daz er im sine lúte durch ir unreht
vienc unde bant unde charchart, alsam verhangter och des dem vil
úbeln tievel daz och er hie bevor die únser altvæter adam unde
even vienc unde alle ir afterchomen mit in, unde hat die noch hiute
disse tages leider in dem ellende dirre welt mit sinen banden in
siner vancnuesse. siniu bant, daz ist roup unde brant, daz ist dieve
unde manslaht unde ander vil mænic achust, da er leider allez manchunne
mit gevangen unde gebunden hat zware von der vancnússe
unde von dem gepente da sult ir zallen ziten vil gern zuo gedenchen
wie iuch únser herre got da von erlost unde wie ir da von chomen
moht. nu hat aver diu heilige christenheit diese niun wochen dar
zuo gesetzet: wan als hie bevor die únsers herren lúte uber sibenzec
jar gewarten ir ledegunge, also sult och ir nu úber dise niun wochen
gewarten iuwers trostes unde iuwers heiles, daz ist diu urstende
unsers herren, des heiligen christes, der iuch da sol erloesen von allen
iuwern noeten. von danne wan och ir nu begen súlt die gehuegde
iuwers ellendes unde iuwerr vancnuesse, so ist och nu iu in weltlichen
sachen in disen niun wochen verbotten eide unde êlich hîrat unde
an dem gotsdienste daz vroeliche gesanc< gloria in excelsis> unde< alleluia>
dar umb, daz ir da bi súlt chiesen, ob man rehtiu dinc unde
guetiu dinc verbiutte, daz ir denne nu also chúschlichen clagen unde
weinen sult iuwer ellende unde iuwer vancnuesse als ir garn welt den
waren antlaz unde als ir och welt wider gewinnen iuwer alte haimuede,
daz ist daz here paradis. des helfe iu der ware gots sun durch siner
gnaden willen. amen.
der sibende sunnentac.
libenter suffertis insipientes, cum sitis ipsi sapientes. únser
maister, der guote sant paulus, der spricht hiut an dem heiligen ampt:
min vil liebe gebrueder, ez sint sumelich liute die von der welte gert
unde gelobt wellent werden unde die daz minnent daz in die tumben
daz vor redent daz si riche unde wise unde edele liute sin. daz
engevellet aver mir niht wol, wan swer so daz gern hoert unde gern
vertreit von dem tumben, daz ist ungewislich; wan ez enist anders
niht niuwan ein ruom unde ein uppigiu ere da dem manne sin gemuete
unde sin herze da von chumt in eine hohvart diu im vil schædelich
wirt an der sele. si gloriari oportet, que infirmitatis mee sunt, gloriabor.
want zware, mine vil liebe gebrueder, spricht sant paulus, solt
sich iemen loben unde soelt sich iemen ihtes ruemen, so moeht
och ich mich etwes ruemen. min ruom ist enniht; nu ruem aver ich
mich anders nihtes niuwan mænger miner vil grozen arbeit, die ich
lide durch daz gotes reht unde mir únser herre got beschert hat von
sinen gnaden mir ze bezerunge. sollicitudo omnium ecclesiarum. dar
zuo, zuo den arbeiten allen, die ich an min selbes libe han, so ist
dennoch die angest unde diu arbeit mins gemuetes unde mins herzen
vil michels groezer, die ich tægeliches han umb alle die christenheit
unde umb alle die, die mir unser herre, der heilige gotes sun, enpfolhen
hat, den ich daz gots wort sagen sol. wan ich der maister
bin, so muoz och wol mich von rehte muegen swaz so in gewirret.
quis infirmatur et ego non infirmor? wan ich trage ir angest unde
ir arbeit unde ir siechtuom also bi mim herzen sam ez mir selben
wære. nam virtus in infirmitate perficitur. nu, min vil lieben gebrueder,
spricht sant paulus, nu sult och ir mir, dem iuwerm armen maister
nach volgen, wan bi minen arbeiten da sult ir bilde bî nemen unde
sult och ir vil gedulteclichen vertragen, swelh arbeit iu únser herre
got ze lidende gebe, unde sult daz vil wol wizen daz er vil lieber
herre iu daz allez tuot ze haile unde ze bezerunge. vertragt och irz
denne gedulteclichen, so bint ir sælic, wan so ergetzet er iuch aller
iu werr arbeit unde git iu durch iuwer groze gedult den ewigen
lip. den geb iu der ware gots sun durch siner gnaden willen. amen.
ewangelium.
exiit, qui seminat seminare semen suum. so schribet úns och
hiute der guote sant lucas der heren botschefte æine, die únser herre
selbe da fúr brahte, wan er schribt úns daz hiute wie únser herre
von einem manne ein bispel seit der sinen samen an sinen akker
sæn wolte. unde do der gesæt wart, spricht únser herre, do viel des
samen etlich teil zuo der straze unde wart der da vertretten unde
chom och daz gefuegel unde gaz in uf. etlich teil chom sin och uf
die staine; wan er och der fuehte von der erde da niht enhet, do
muoser verderben. etlich teil viel sin och under die dorne, den ertrankten
och die dorne also, daz och der ze fruehte niht chom. der
aver do chom uf die guoten erde, der braht den zehenzicvaltigen wuocher. do vragten do únsern herren sine junger dar nach waz daz
bispel betuete. do sprach únser herre:< der akker der bezaichent alle
dise welte, der same der bezaichent daz heilige gots wort. der same
der da bi dem wege nider chom unde der da vertretten wart unde
den daz gefuegel da uf gaz, der bezaichent die liute die daz gots
wort etwenne hoerent, unde swenne so siz denne vil wol gehoerent,
so bekuembernt si sich also verre mit suemelichem geverte unde mit
falschehaften sachen, daz si ir schepfærs vergezent. dar under so
chumt och daz gefuegele, daz sint die boesen geiste, unde clue...
... ders niht bitten niuwan des sinen hohzitlichen gewandes
unde des ewigen liehtes>. so sprichet únser herre denne zuo dem
súndær:< nu du mich anders niht bitten wilt niuwan miner gnaden,
nu soltu wol geniezen dines guoten gedingen: die ewigen vruede unde
den ewigen tac, den hab dir von mir>. also muez er zuo ziu sprechen,
der ware gotes sun, durch siner gnaden willen. amen
an der rainen midechen.
homo cum in honore esset, non intellexit. ir súlt hiute enpfahen
die reinen zit der heiligen vasten mit stoube unde mit æschen, unde
waz daz betuete, daz sult ir æin luzel vernemen. do únser altvordern
adam unde eva hie bevor in dem heiligen paradise warn in allen
den eren, unde in der riche got durch sin selbes milte daz verlihen
het, leider der eren der engnuogt si allez niht, daz si die gnade
erchennen wolten únserm herren ze heim dienste, sunder si erstumten,
daz si warn alsam daz vîhe daz da rede unde sinne los ist, daz
si ir schepfær weder mit worten noch mit werchen nie ze dienste
wurden. wan och si do leider redelos unde sinnelos an dem gotsdienste
warn worden, do verhanget och des got daz der tiefel zuo
zin chom in einer natern bilde, unde wart der laidige valant uz dem
wurme mit dem wibe redehaft. quare precepit vobis deus, ne comederetis
ex omni ligno paradisi?< war umb>, sprach der valant,< hat iu
got allez daz obz verbotten daz hie stet in allem disem paradise?>
des antwurt im daz wip unde sprach:< des obezes des da hie
stet al umbe, des ezen wir; des aver da mittem inne stet, des enezen
wir niht, wan da sturbin wir lihte von>. do sprach der valant:< ja
wænstu des daz du von dem obeze sturbist, ob du daz æzest? nequaquam
moriemini: nain diu>, sprach er,< daz soltu mir glouben, wan
der rede der ennist so niht. scit enim deus etc., wan got waiz daz
selbe vil wol: swenne du daz obez geniuzest, so werdent iu allererst
iuweriu ougen offen unde wizent ie sa wol alsam diu goetter beidiu
ubel unde guot>. do der valant die rede do dem wibe vor getan hete,
do sach daz wibe hinz dem obeze unde sach daz wol daz daz obez
schoene unde wunneclich an ze sehende was, unde nam si sa einen
apfel unde gaz si den. unde do si daz do ersach daz si da von niht
erstorben was, do nam si mer unde gab och ir manne. do si beidiu
daz obez gazen, do sahen si allerst sich selben daz si nakent warn
unde begonden sich schamen unde ileten sich bergen. ursus insidians
factus est mihi leo in absconditis. do chom do únser herre nach dem
mittem tage gegangen unde ruoft adam in dem paradise:< adam,>
sprach er,< wa bistu?> do sprach adam:< herre, do ich dine stimme
erhorte in dem paradise, do erchom ich, wan ich vorhte dine stimme
durch daz ich nakent was, unde han mich hie vor dir verborgen>.
maledicta terra in opere tuo. do sprach únser herre:< wer seit
dir daz du nakent wærest, niuwan daz du daz obez gaz hast daz
ich dir da verbotten hete?> do sprach adam:< herre, daz wip die du
mir gæbe, diu gap mir daz obez, und han ich leider mir daz gaz>.
do sprach der herre:< adam, daz du dim wibe baz gloubest denne
mir unde daz du durch ir rede min gebot úbergangen hast, des si
diu erde immer unsælic unde immer verfluochet, die du iemer garbaitest.
in sudore vultus tui vesceris pane tuo. nu rume och du mir
vil schiere min paradis unde lebe du mit angesten unde mit ærbeit
unde iz du din brot mit dem swaize dins antluzes, wan du bist ein
stoup unde ein erde, únz daz du och wider zestoube unde zerde
werdest danne du da chomen bist>. owi, mine vil lieben, owi der
schidunge diu da ergienc, wan da muose der arm adam die sinen
vil heren haimuede rumen unde muose leider von sim vil lieben herren
ane sine hulde chern. die gehugede der vil trurigen schidunge unde
der vil jæmerclichen schidunge die begen wir nu hiute, wan also ir
nu wol vernomen habt, únser arme altvordern die verluren die gots
hulde unde daz here paradis mit ir ungehorsam unde mit ir úbermuote.
daz súlt aver ir nu wider gewinnen, ob got wil, mit aller
slahte gehorsam unde mit aller guotæte, mit vasten unde mit wachen,
mit opfer unde mit almuosen, unde swa ir iuch versumt habt in
allem dem jare, daz sult ir nu allez erfollen in dirre heren zit,
daz ir hiute da anvahent, unde sult hiute dar zuo enpfahen dise
æschen uef iuwer houbt zeim urchúnde iuwer gehorsam unde sult daz
da mit verdienen: swenne so der súndige lip der von dem stoube
da chomen ist unde och wider ze stoube werde, daz diu arme sele
denne reste mueze haben in dem heren paradise. des helf iu der ware
gots sun durch siner gnaden willen. amen.
an dem chæsesunnentage.
hortamur vos, ne in vacuum gratiam dei recipiatis etc. mine
vil liebe gebrueder, spricht únser maister, der guote sant paulus, hiut
an dem heiligen ampt, ir súlt iuwer gnade, die iu got hat getan, die
er iu fúr hat geleit, wan sin gnade daz ist der war antlaz, daz ist
der ewige lip, wan den hat er iu geheizen, die gnade die ensúlt ir
niht verwarlosen, sunder da sult ir zallen ziten nach werben, unde
aver nu sunderlichen in dirre heiligen zit; daz rat ich iu unde habt
och dar zuo mine hilfe hinz got. ecce nunc tempus acceptabile, ecce
nunc dies salutis. wan disiu heilige zit unde dirre heilige tac daz
sint die uz genomen tage hailes unde gnaden, da ir an der sele mit
der waren erzenige der heiligen vasten sult geraint unde geheilet
werden. in multa pacientia. daz rat och ich iu daz ir die selben
erzenige der heiligen vasten also gedulteclichen enpfat unde also
gedulteclichen tragt mit aller slahte guotæte, also mit rehte diu lieben
gots dienstliute, daz der heilige nam an iu gert mueze werden.
in virtute dei per arma justicie. unde sult och dar zuo an sehen, min
vil liebe gebrueder, spricht sant paulus, daz iuwer vient, der vil úbel
tiefel, der iu der gnaden unde des gotes riches durch sin úbel da
enpan - - - der ist ein geist, des enmugt ir niht gesehen, von danne
so ne mugt ir och iuch sin niht erwern weder mit schilten noch mit
swerten - - - sunder des muezt ir úch wern, wan er ein geist ist, unde
och mit geistlichen wickewafen: daz ist diu heilige vaste unde daz
reine gebet unde alle guot tugende, wan daz ist daz geistliche gewafen
da ir iuch des vientes mit erwern muezet. wan aver so getan
strit unde so getan gewafen dem libe unde dem vleische we tuot,
so chumt iu der heilige geist vil schiere zehelfe unde getroest iuch
da mit vil wol daz er iuch der arbeit aller vil wol ergetzet mit dem
ewigen libe, den er iu dar umbe denne git. den geb er iu durch
siner gnaden willen. amen.
ewangelium.
ductus est jhesus in desertum a spiritu, ut temptaretur a dyabolo
etc. so schribet úns och hiute der guote sant matheus an siner
heren botschefte wie únser herre nach sim heiligen toufe sampalde
vaste vierzig tage unde vierzic naht, daz er weder az noch tranc.
unde do die vierzic tage uz chomen, do begund in ze huengern. da
chom do der tiefel unde ervant da an im daz in hungert unde weste
daz sa da bi wol daz er ein toetlich mensch was. do wolt er
och do daz ersichern mit siner vrage, ob er och ain warr got wære.
des verhangt im allez únser herre vil gedulteclichen, wan daz enwas
im niht ordenlich, do er des geruochte daz er durch die súndære
den toet chiesen wolte von des tiefels schalken, ob er och do des
verhangte daz in der tiefel selbe mit siner vrage bechort. in eo
enim, in quo passus est, ipse temptatus etc. wan alsam er vil lieber
herre mit sim heiligen tode den súndærn ir tot senften wolte, alsam
wolt er och mit siner bechorunge den súndærn ze helfe chomen in
ir bechorunge. si filius dei es, dic ut lapides isti panes fiant. do
sprach do der valant zuo zúnserm herren:< bistuz der gots sun, so
haiz du dise steine ze brote werden>. daz enwære únserm herren niht
unmugelich gewesen, wan der uz dem wazer den win hiez werden,
der mohte och wol uz den stainen brot haizen werden. do ne wolte
aver er dem valant daz niht ze liebe tuon daz er im offen wolte sin
gothait, non in solo pane vivit homo etc., sunder er sprach:< der
mensche der ne sol alleine niht gefuort unde gespiset werden mit
dem zerganchlichem brote, sunder der sol och gefuort werden mit
dem heiligen gots worte.> do fuort in do der valant dar nach hinz
jerusalem unde wistin da uf daz salomones templum unde sprach
da zuo zim:< bistuz nu der ware gots sun, so valdu da hinder
dich hin abe, so choment dir die din engel unde enpfahent dich
under ir hende, daz dir niht mac gewerren>. non temptabis dominum
deum tuum. do sprach únser herre:< got, den sol niemen versuochen>.
do fuort in aver der valant uf einen vil hohen berc, da er des landes
vil uffe úbersehen mohte, unde sprach aver da zuo zim:< wildu mir
ze fuezen vallen unde mich an beten, dizze lant allez daz gip ich dir>.
vade, satanas etc. do sprach únser herre:< nu strich dinen wec, du
vil widerwærtiger valant, ja ne sol man niemen an beten niuwan got
alleine>. do fluoch sa der tiefel unde chomen sa die heiligen engel
unde dienten únserm herren. daz ist daz heilige ewangelium daz wir
hiute lesen. da súlt ir die rede an merken daz der læidige valant
únsern herren got selben des niht erlie ern wolt in bechorn; des
mugen in die armen súndære zware wol erfúrhten. nu bittet in hiute,
den waren gots sun, daz er iu des helfe daz ir mit sim troste dem
vil úbelen valant also an gesigen muezt, daz sin heiliger nam anniu
gert unde gestæteget mueze werden. des helf er iu durch siner gnaden
willen. amen. der ander sunnentac in der vasten.
rogamus vos et obsecramus in domino jhesu. unser herre, der
guote sant paulus, der spricht hiute an dem heiligen ampt: mine vil
lieben gebrueder, ich man iuch des in got daz ir min lere an seht,
die ich iu vor geseit han unde daz ir die also erfuellet unde also behalt,
daz diu von tage ze tage da ziu also zuo neme also daz
iuwer sælecheit si unde der gottes wille si. scitis enim, que precepta
dederim vobis. dar zuo so man ich iuch des daz ir des sult wol
gedenken daz ich iu daz beste gebotten han unde iu daz beste vor
geseit han, daz ich waiz daz únsers herren wille da ziu ist, wan
únsers herren wille daz ist iuwer chúsche unde iuwer reinecheit, da
ir aller slahte huor unde aller slahte unchússe sult miden, daz ir der
sele ir vas, daz ist der lip, iht bewellet mit dehainer slahte unchúsche.
non in passione desiderii. wan ir ensult niht leben sam die juden
unde die heiden die uf got da niht ahtent unde die gots da niht
erchennent unde die och nach disem libe deheins andern libes da
niht gewartent, den ensult ir allez niht glich leben, sunder ir sult
als die sæligen leben die nach disem libe der gnaden da sulen gewarten
mit aller slahte chúsche, unde sult och dar zuo mit als getanen
triuwen leben, daz ir deheinen iuwer næhsten an deheinen
sachen iht beswichet oder geleideget, wan daz richet unde rihtet
allez únser herre got. non enim vocavit nos deus in immundiciam,
sed in sanctificationem. daz sage ich iu daz urchúnde, spricht der
guot sant paulus, wan diu wort diu ich da spriche, diu sprichet got
selbe uz sinem munde. von danne swer so och denne miniu wort
da versmahet, der versmahet got selbe. wan ich sag iu daz unde
urchúnde iu daz zallen ziten daz iuch únser herre got niht geladen
hat ze heinen untriuwen noch ze heiner unchúsche, sunder er hat
iuch geladen ze triuwen unde ze warhait unde ze chúsche unde
ze hailcheit unde ze dem ewigen libe. den geb iu der ware gots
sun durch siner gnaden willen. amen.
ewangelium.
egressus jhesus secessit in partes tyri et sydonis et ecce mulier
chananea etc. so schribet úns och hiute der guote sant matheus
an siner heren botschefte wie únser herre in eine heidensche gegen
fuor. do chom im uz dem heidenschen lande ein vrouwe zuo, diu ruoft
in an mit disen worten:< herre jhesus, des chúniges davides sun,
erbarm dich úber mich, wan min toehter, herre, diu ist bevangen mit
dem úbeln geiste unde muet si der vil harte>. der rede dern gab únser
herre dem wibe dehain antwurte, unde swiez idoch dar umb wære,
so ruoft si idoch also lange, únz daz och die heiligen zwelfboten
mit ir únsern herren des baten daz er ir gnade tæte. do antwurt do
únser herre sinen jungern unde sprach zuo zin:< non sum missus, ich
enbin umb anders niht an dise welte chomen niuwan daz ich diu
chint suoche unde behalte, den daz himelriche da gehaizen ist>. do
chom aver daz guote wip unde viel únserm herren ze fuezen unde
bat in aver siner gnaden. do antwurt ir do únser herre:< non est
bonum sumere panem filiorum; ez enist niht guot getan,> sprach er,
< daz man den chinden ir brot neme unde ez den hunden werfe>. etiam,
domine, nam et catelli edunt. do sprach daz wip:< daz ist vil war,
unde idoch, herre, so ezent diu welfer diu broesemlin diu von ir herren
tische nider gerisent>. o mulier, magna est fides tua. do sprach
únser herre:< owi wip, wie groz din gloube ist! nu wistu gewert allez
des du gerst>. sa bi dem worte do was ir toehter genesen. daz guot
wip diu únserm herren hiut da in dem heidenschen lande zuo chom,
diu bezeichent och die heilige christenheit, diu uz der heidenschefte
von erste bechert wart. der was ir toehter behaft. diu toehter bezeichent
alle die die sit mals bechert sint von aller heidenschen diet.
diu toehter diu was och wol mit rehte behaft, wan si diu apgot unde
den tiefel an bettet. der toehter der was och únser herre von rehte
vil vremde unde vil ellende, wan si erchante sin leiden vil lúzel.
dar umb so liez och er do die guoten muoter umb die ir súndigen
toehter also lange ruefen, únze daz och die heiligen zwelfboten ir ze
helfe chomen. daz bezeichent och daz wir armen súndær noch hiute
disses tages beidiu die heiligen zwelfboten unde och ander gotes
truet an súln ruefen, daz si úns ze helfe chomen umb únser sunde umb
den almæhtigen got. non est bonum etc. wan von danne so antwurt
do únser herre allerst der guoten muoter also:< ez enist niht guot
getan,> sprach er,< daz man den chinden ir brot neme unde werfez
den hunden>. etiam, domine. do sprach daz sælige wip:< herre, daz
ist war also du gesprochen hast, wan daz wære vil úbel, swer so
chinden ir brot næme unde wurfez den hunden>. daz ist al war, sprach
si, daz du den juden dine riche gehaizen hete unde daz si dine liute
hiezen da von, wan du in din heiligen ê ze troste unde ze gnaden
gegeben hete; da von och si die ere heten daz si dich unde
dinen heiligen namen erchanten, unde da von si die ere heten daz
si diniu chint hiezen. die gnade unde die ere, diu was aver mir unde
mim chinde ælliu vil vremde, wan wir warn anders niht niuwan alsam
die hunte, zuo den du úns, herre, von rehte da geebenmazet hast
durch únser vil mænge unchúsche. durch daz och wir vil arme úns
hinz dinen gnaden sulen diemuetigen alsam diu welfer diu da gefuort
werdent von rindelinen diu da nider risent von ir herren tische. daz
du, herre, alsam mir unde minen chinden von dim braiten tische,
von dinen grozen gnaden, zitelichen trost lazest chomen, da mit wir
genesen mugen, herre, des genueget mich unde miniu chint. och soltu
des, herre, wol gehugen daz och din chint niemen ist niuwan der
eine der dinen willen tuot. o mulier, magna. do sprach unser herre:
< owi wip, wie groz din gloub ist!> durch den dinen grozen glouben
unde durch dine groze diemuet so wil ich dich dins willen also wern,
daz ich miner chinde brot dinen chinden geben wil. nu daz och iu
der chinde brot iuwer teil mueze werden, des helf iu der ware gots
sun. amen.
der dritte sunnentac.
estote imitatores dei sicut filii karissimi. únser maister, der
guot sant paulus, der spricht hiut an dem heiligen ampt: mine vil
lieben gebrueder, spricht er, zallen ziten so man ich iuch des daz ir
mir unde miner lere nach volget. hiute rat ich iu daz daz och
ir im selben nach volget, únserm herren, dem heiligen christo, wan
des chint sult ir, ob got wil, gehaizen werden. nu ne mugt ir aver
anders siniu chint niht gehaizen werden niuwan von den guoten
werchen. da sult ir och bilde selbe bi nemen, wan ir sult die triuwe
unde die minne zallen ziten haben, die er do het, do er sich selben
fúr iuch sim vater zeim warn opfer gap an dem heiligen crueze. fornicatio
autem et omnis inmundicia. von danne wan ir och nu daz
verdienen sult mit der guoten werchen daz ir diu gots chint haizt,
so sult ir och diu boesen werc vil gar vermiden, wan ir sult iuch
hueten vor aller slahte unchúsche unde vor aller uppecheit. wan swer
so getanen werchen nach volget, dern haizet niht ain gotes chint,
sunder der haizet des tiefels schalc. hoc autem scitote intelligentes.
wan daz sult ir verstantlichen wizen, spricht sant paulus, daz alle
huorær unde alle úberhuorær unde alle gigirschiu liute unde alle die die dem tiefel dienent, die ne habent deheinen teil an dem gots riche
unde mit dem heiligen christo. wan úber alle die die so getaniu dinc
hie bevor taten, da gienc och do der gots zorn unde sin rache úber
in der sintfluohte unde och sit úber ander vil mænge, der gnoz iuch
got nimmer laze werden. eratis enim aliquando tenebre. wan wart
ir etwenne so getaner liute gnoz, do ir chint wart unde do ir tump
wart, so ir an dem gotsdienst blint wart, - - - wan swer so sines danches
dem tiefel dient, der ist unde haizet wol von rehte blint - - - nu
bint ir aver gesehende worden. wan nu habt ir iuch bechert, nu habt
ir iuch verwandelt, nu bint ir niuwe liute unde ander liute worden.
wan nu erchennet ir got, nu dient ir got; von danne so haizet ir
och nu diu gots chint, ut filii lucis ambulate, unde diu chint des
tages unde des liehtes. nu sult ir och den werchen nach volgen diu
hinz dem tage unde hinz dem liehte da gehoerent: daz ist alliu triuwe
unde ælliu warhæit, daz ist der ewige lip. den geb iu der ware gotes
sun durch siner gnaden willen. amen.
ewangelium.
erat jhesu ejiciens demonium et illud erat mutum. so schribet
úns och hiute der guot sant lucas an siner heren botschefte wie
únser herre sine gnade begienge an eim armen menschen, der was
beidiu behaft unde was och stumme unde was och blint. unde do er
in erlost von dem úbeln geiste, do tet och er do volleclich sine
gnade unde gab im och widere beidiu sin gespreche unde och sin
gesiht. diu driu zeichen diu begienc unser herre hút an dem armen
menschen. der selbe mensche der da beidiu behaft was unde och
blint unde ein stumme, der bezeichent ein iegeslichen armen súndær
den der tiefel also verre fur gevazet hat unde also verre in die
schulde braht hat, daz er verzwivelt hat an der gots erbarmunge.
der ist leider vil hart behaft, wan im hat der tiefel benomen alle
sine guot sinne: da von so ist er och erstummet an dem gots
lobe unde an allen guoten worten; dar zuo so ist er och erblint an
der gots warheit unde an allen werchen. zuo dem sol sich denne
næhen der sin lerær unde der sin briester, wan der briester, der bezeichent
den heiligen christum. wan alsam der mit sim gotlichem
gewalt den armen menschen erlost der da behaft was, alsam sol och
der briester dem súndær tuon: wan der briester der sol mit dem heiligen
gots worte dem súndær sin gemuete senften unde sin herze
ringen únz also verre uenz den súndær ein guot gemuete unde ain
riuwe an chome. sa ze der stunde so ist der arme mensche erloest
von dem boesen geiste, so ist der súndær erloest von des tiefels gewalt.
so sol der briester denne den súndær vil wol troesten unde sol im
daz geheizen daz er mit im alle sin burde welle helfen tragen, ob
er in die welle lazen wizen. so wirt denne der stumme da sprechende;
daz ist daz daz der súndær vil vroelichen sim êwarten die tougen sins
herzen uf tuot unde im sin bihte vil innerclichen tuot uf sin helfe
unde uf sinen trost. so sol der briester den súndær denne her wider
zuo dem rehten wege wisen unde sol in des troesten, ob er stæte welle
sin unde ob er im volgen welle, daz er got fur sine sele antwurten
welle. so wirt och der denne da gesehende der ê da blint was; daz
ist daz daz der súndær ein vil ringez gemuete gewinnet, wan so wirt
er denne an sehende die vil grozen gnade die diu gots erbarmunge
begangen hat an vil mængem armen súndære der nach vil
mængen grozen sinen schulden daz himelrich besezen hat. alsam
muezt och ir getuon. des helf iu der ware gots sun durch siner gnaden
willen. amen.
ze mitter vasten.
scriptum est quomodo abraham duos filios habuit, unum de ancilla
et unum de libera. unser maister, der guot sant paulus, der
schribet úns huete an dem heiligen ampt wie hie bevor abraham ein
wip het, diu heiz sara. diu was unberhaft so lange únz daz si wart
wol ahzec jar alt. durch die not so leit er sich zuo siner eigenn
dirnen, daz er eins erben bi der bechoeme. do aver daz eigen wip
ein sun gewan, dar nach do gnas och do diu alt vrouwe eines sunes,
als got wolte, der wart gehaizen ysaac. do die zwene abrams suene
do ensamt ze wahsende begunden, do begunde des eigenes wibes sun
des sinen jungern bruoders ze æhtende unde wolt in vertriben von
dem erbe. daz wart do der altvrowe sarai swære unde sprach, so
lanc so ir got selber einen erben verlihen hete, so woelt si des niht
gestaten daz der eigen sun dehein erbe tail hete mit irm sune. diu
rede diu beswart och abrahamen, unde idoch so gebot im únser
herre got daz er daz eigen wip mit irm sune mit alle sundert von
dem vrigen wibe unde von ir sune uz sim huese. min vil lieben gebrueder,
ueder, spricht sant paulus, diu zwai wip, die zwuo mueter, die
da beide bi abraham chint gewunnen, die bezeichent die zwuo gebúrte,
diu zwai geslæhte der guoten unde der úbeln. wan daz vrige
wip, diu rehte chone, diu da lange was unberhaft, diu bezeichent die
chúschen unde die geistlichen muoter, daz ist diu heilige kristenheit;
diu was och vil lange unberhaft, wan der was vil luezel die vor des
heiligen christes gebuerte únsern herren got luterlichen vlegten umb
den ewigen lip. der selben rainen muoter sun sint nu alle die die
den heiligen glouben unde den heiligen touf enpfangen habent, wan
daz ist diu chúsche unde diu geistliche geburt. alle die die der gebúrte
nu nach volgent daz sint die sæligen. so bezeichent daz eigen
wip diu da in ir jungen ziten nach wiplichem rehte chint gewan die
broede dirre welte. der sun sint och nu alle die die die welte minnent
unde die der broede dirre welte nach volgende sint. die sint och alle
unedel, wan die sint alle des tiefels eigen schalc. wan daz bezeichent
och des eigen wibes sun der da vertriben wolte des vrigen wibes
sun von dem erbe: wan alsam der do den sinen edelern unde den
sinen bezern an faht, alsam tuont och dises tages alle die die dise
welte minnent unde die dirre welte chint sint, die vehtent die ir
bezern unde ir edelern an, daz sint alle die die got da dienen solten.
caro et sanguis regnum dei non consequentur. da von so spricht
och daz vrige wip zuo zirm manne abraham daz si des niht
gestaten welle daz der eigen sun dehein teil an dem erbe habe mit
irm sun. wan daz eigen wip unde ir sun die ne mugen des himelriches
niht besitzen, wan si enmugen niht ensamt gesin diu unchúsche
mit der chúsche, der ubermuot mit der diemuet. von danne so muoz
si der ir beider vater abraham sundern von ain ander. ir beider
vater abraham daz ist únser herre, der himelsche vater. der ist ir
beider vater, des vrigen unde des æigenn, des ubeln unde des guoten,
wan er hat si beide geschaffen. wan aver der úbel der sinen suentlichen
muoter nach volget, von danne so sundert er in von dem
vrigen wibe unde von ir edeln sun uz dem huese; daz hues daz ist
diu himelsche jerusalem, wan diu ist iuwerr muoter hues, der heiligen
christenheit, wan mit der so sult ir, ob got wil, daz erbe besitzen
unde behaben der himilschen jerusalem. video aliam legem in mente
mea. nu mine vil lieben gebrueder, spricht der guote sant paulus, nu
sol och iuwer iegeslicher sehen in daz hues siner gewizen unde sins
herzen, wan iuwer iegeslicher hat an im die zwuo gebuerte, die vleischlichen,
da er mensche von ist, unde die geistlichen, da er mensche
unde christen von ist. diu vlaischlich geburt diu ziuhet hinz der
broedecheit unde hinz den suenden, wan daz vlaisch daz ist chomen
von der erde; von danne so nist och sin wille unde sin girde anders
niht niuwan ælliu boeshait. daz ist daz eigen wip unde ir sun. so
ziuhet aver diu geistlich gebuert hinz der chúsche unde hinz der
guotæte, wan der gaist daz ist diu sele, diu ist von himele unde von
got chomen. von danne so nist och ir wille anders niht niuwan alliu
reinecheit. daz ist daz vrige wip unde ir sun. daz sint nu die zwene
willen die da sint in eines iegeslichen mannes herzen unde gedanchen
unde die dar inne wider strebent ain andern unde vehtent. die sol
der iuwer abraham da von ain ander sundern. der iuwer abraham
daz ist iuwer manlicher muot, iuwer manlichiu underschidunge, diu
da zuo zir selber sprechen sol:< nu ne wellestu, herre got, daz mir
min broedecheit so iht ane gesigen sule, daz ich durch die hinz helle
iht chomen sule>. so ist diu iuwer aigen unde ir sun, daz ist des
libes girde, vertriben unde ist daz vrige wip unde ir sun, daz ist diu
chúsche unde diu guotæt, iuwers herzen husvrouwe worden. so sit ir
sa vri unde edel, so besitzt ir daz erbe, daz ist diu himelsche jerusalem.
des helf iu der ware gots sun durch siner gnaden willen. amen.
ewangelium.
cum sublevasset oculos jhesus et vidisset etc so schribt úns
och hiute der guot sant johannes an siner heren botschefte wie ain
michel menige von mængem lande sich besament hete unde chom
zuo únserm herren unde was stæteclichen dri tage mit im. an dem
dritten tage do vragt únser herre einen sinen junger, sant philippen,
wie er im riete daz er die liute gimbizt.< wan si nu dri tage>,
sprach er,< miner gnaden hie gewart habent; unde laze ich si nu also
vastende von mir schaiden, so verderbent si uf der straze. ez sint
och suemeliche verre her chomen>. do sprach sant philippus:< zwai
hundert pfenewert brotes diu hevent unhohe under der menigi>. do
sprach sant andres:< herre, hie ist ein chint, der treit viunf brot
unde zwene vische>. do sprach únser herre ze sinen jungern:< nu
sedelt ir die liute nider zuo der erde uf daz hue, des da hie gnuoc sî>.
unde nam diu viunf brot unde die zwene vische unde segent er die
unde zertailt si do unde gap si sinen jungern, daz si si tailten under
die liute. do diu menigi do ælliu wol geimbizt was, do gebot unser
herre sinen jungern daz si die alaibe of læren die den liuten da
warn úber worden, daz die iht verlorn wurden. der liute der warn
och viunf tusent man ane wip unde ane chint, die warn ane zal. da
laren sine junger ze sæmene der alaibe, daz si zwelf choerbe da mit
fulten von den viunf broten unde von den zwain vischen. die viunf
tusent man, die únser herre da spizt, die bezaichent die sæiligen.
daz sint alle die die daz hæilige gots wort gerne hoerent unde die
ez och mit den guoten werken wol behaltent; wan die habent die
ere vor got daz si man sint unde mannes nam habent durch daz daz
si manlichen der broede dirre welte widersten. die sueln och
alle sitzen uf daz gras. wan daz gras, daz bezaichent die broede dirre
welte. die broede die sueln aver alle die versmahen unde vertreten
die iriu werc hinz got habent gekert. diu wip unde diu chint diu
och da gespist wurden, diu warn ane zal. diu bezaichent alle die
die daz hailige gots wort unruochlichen hoerent unde och sin lúzel behaltent.
die sint umb daz den wiben unde den chinden geebenmazet,
wan si der broedekeit dirre welte nach volgent. die sint och umb
daz ane zal, wan si únser herre got in deheiner siner aht noch in
deheiner siner ruochunge niht enhat. diu viunf brot unde die zwene
vische, da diu menigi ælliu mit gespist wart, die bezaichent die heilige
schrift, da ein iegelich cristen sele mit gespist unde gefuort sol
werden hinz dem ewigen libe. daz chint daz diu viunf brot unde die
zwene vische da truoc unde ir idoch selbe niht ennoz, der bezaichent
die ungetriuwen juden die von got die alten ê unde die heilige
schrift da habent enpfangen unde ir idoch leider niht behaltent. do
sprach och do únser herre, daz der liute suemeliche verre chomen
wæren. die bezaichent alle die die mit grozen houbthaften suenden
bevangen sint: wan swenne die wider cherent unde daz si rehte
riuwe gewinnent, die sint verre hinz únsers herren gnaden chomen;
wan iriu werc wider got warn, von danne so warn och si im vil
fremde unde vil ellende. do diu menigi do ælliu enbizen was, do
gebot únser herre sinen jungern daz si die alaibe ze sæmene
læren die den liuten da warn uber worden, daz die iht verlorn wuerdin.
die aleibe die larn sine junger uf unde wart der so vil von den viunf
broten unde von den zwain vischen, daz si da mit fulten zwelf choerbe.
der zwelf choerbe der was och mere denne der viunf brote wære.
von danne so bezaichent och die zwelfe choerbe alle gaistliche liute,
daz sint alle die die dise welte durch got also habent versmahet, daz
si ir selber lip mit chúsche unde mit reinecheit dem almehtigen got
zeim lebentigen opfer habent praht. daz sint die grozen choerbe unde
die mænigen cleinen undertraht, da die gots liute mit gespist unde
gefuort suln werden an der sele. die spise die hiez im únser herre ze
sæmene cluben, daz diu iht verlorn werde. wan ir diu gemæine menigi
unde der laigelich pofel niht geniezen mac, von danne so muoz
im únser herre got sunderliche liute dar zuo suochen unde erwellen
die sinen willen dar an erfullen, die haizent och zware die gots erwelten.
daz och ir der selben gots erwelten muozt geniezen, des verlihe
er iu selbe, der ware gots sun, durch siner gnaden willen. amen.
der viunft sunnentac.
christus assistens pontifex futurorum bonorum. únser meister,
der guote sant paulus, der spricht hiute an dem heiligen ampt: min
vil lieben gebrueder, ir sult ain luzel vernemen von der alten ê unde
von dem opfer des man do pflac in der alten ê. wan daz was gewonlich
daz die liute alle ze sæmene chomen ie zeimal in
dem jare da ze jerusalem unde daz si ein rint da namen unde opferten
daz alle samt, unde nam der bischof des rindes bluot unde truoc daz
in daz templum fuer die vrone reste zeim urchunde fuer ir aller suende.
in dem selben templo da ze jerusalem da warn och inne zwuo vrone
reste, die warn vor an ander unde warn beide mit zwein umbehangen
underscheiden. swenne so man durch den vordern umbhanc chom,
da stuont sa ein tisch, der was guldin, unde stuont vor dem tische
ein cherzstal, daz was och guldin, unde warn uf dem cherzstalle
siben liehtvaz. da ze der reste da enopfert nimen niuwan die briester.
diu reste diu hiez heilic unde was idoch diu minner reste. swenne
so man denne durch den andern umbhanc chom, daz was diu vroner
reste, diu hiez hailic aller hailigen. da stuont inne ein guldin altær
unde was da bi ein guldin rouchvaz unde stuont hinder dem altær
ein guldiniu arc. in der arc da was inne daz himelbrot, daz únser
herre got hie bevor von himele regent unde da er sine liute mit
spist unde fuort vierzec jar, do si in der wueste warn. in der arc da
warn och inne die zwuo steinine taveln, die got selber mit sim vinger
geschriben hete mit der heiligen alten ê uf dem berge ze syna.
in der arc da was ouch der stap inne, da moyses diu zaichen alliu
hie bevor mit tet unde begienc in egiptenlande unde der do dar
nach gruont unde loubte. unde was ob der arche ein ziborium, daz
was guldin unde warn dannoch ob dem ziborio zwene engel
von golde gegozen, die heten die arche unde daz ziborium mit ir
vetichen allez umbschætewet. diu reste diu was diu vrone reste, diu
was och in so grozer ewirdecheit, daz da niemen getorste fúr chomen
niuwan der bischof eine unde och anders niht niuwan zeim male in
dem jare, unde swenner daz bluot truoc, daz er opfern solte fuer die
súnde. diu reste diu was och so forhtsam, daz da niemen dehein
lieht getorste fúr gezúnden. que parabola est temporis instantis. nu,
mine vil lieben gebrueder, spricht sant paulus, dise rede die súlt ir
alle wol merken, wan diu erer unde diu minner reste, da der guldin
tisch unde daz guldin cherzstal mit den siben liehtvazen inne was,
diu was ein vorbezeichenunge dirre zit als diu heilige kristenheit nu
stet. wan der umbhanc der da vor dem guldinen tische da hienc,
der bezeichent den heiligen touf. der umbhanc der wart iu do entloezet
unde entslozen, do under herre, der heilige christus, an dem
heiligen cruez hienc unde er den jungesten ahtenzuch von sim munde
lie; do entrant sich der selbe umbhanc en allem mitten zwai unde
wart iu diu invart da mit da eroffent. wan alle die nu den heiligen
touf enpfangen hant, die sint alle durch den selben umbhanc fúr die
reste chomen da der guldin tisch unde daz guldin cherzstal mit den
selben liehtvazen da inne ist. der guldin tisch daz ist daz vrone
opfer únsers herren, des heiligen christes, sins heiligen lichnams unde sins heiligen bluotes, daz er warr trost der heiligen christenheit
fúr gesetzet hat zeim tægelichen troste in disem libe. daz guldin
cherzstal daz da vor dem guldim tische stuont mit den siben liehtvazen,
daz ist er selbe, der heilige christus, wan er vil lieber herre
der wil selbe da sin zallen ziten vor dem tische da man im da ob
dient unde da man sin heiligez opfer da tægeliches obe opfert unde
wandelot. so sint och diu siben liehtvaz die sibenvaltigen gabe des
heiligen geistes, wan mit den so wil er aller der hueten unde pflegen
die ob sim heiligen tische sine geistliche wirtschaft raineclichen
niezen. nu, mine vil lieben gebrueder, spricht sant paulus, nu súlt ir
och vernemen waz diu vrone reste betúte da der guldin altær unde
daz guldin rouchvaz unde diu guldin arche inne was unde da der
bischof alle jar zaimal daz bluot da inne opfert fúr die súnde. tabernaculum
non manu factum. wan diu reste diu bezaichent die ewigen
reste. da ne muegt aver ir leider noch niht hin gesehen, wan da ist
ein umbhanc noch vor, dern ist iu noch nicht entslozen. der umbhanc
der bezaichent daz, daz ir noch zehant niht enhabt, daz ist daz daz
ir noch weder seht noch enhoert deheinen trost mere niuwan als verre
so ir gedinget unde gloubt. per fidem currimus, per fidem tenemus,
et non per speciem. nu súlt ir daz warz glouben, spricht sant paulus,
daz únser herre, der heilige christus, per proprium sanguinem semel
introivit, da hin durch den selben umbhanc der iu noch da vor dem
antlúze hanget fúr die vrone gotes reste mit sin selbes bluote
si gegangen unde daz er da si bi sins vater zesewen im zelobe unde
zern unde iu zainer ewigen wegesalunge, pontifex futurorum bonorum,
unde sult daz warz glouben daz er si der ware fúrste des chúnftigen
riches unde daz er si der war bischof der sin selbes bluot da getragen
hat fúr die vronen goetlichen veste unde reste in daz himelsch
paradys fúr iuwer aller schulde, quia apud te propitiatio est, unde
daz sin gegenwurte immer mere da ansihtic si iu ze helfe unde zainer
ewigen gehuldegunge. so sult ir och daz glouben daz da si der guldin
altær unde daz guldin rouchvaz, wan daz ist diu ansihtchait unde
diu gegenwurte siner goetlichen diemuot, sins goetliches opfers. wan
daz ist der sueze smac unde der linde fluz des hailhaften bluotes, der
goetlichen wuenten. hoc est altare aureum, quod est ante oculos domini.
daz ist der guldin altær der ewigen gehúgde, des ewigen
opfers, daz immer mere da ze himele vor gots ougen eweclichen ansihtic
ist. so súlt ir och daz glouben daz da sî diu guldin arc da
daz himelbrot inne ist unde der stap unde die zwuo taveln. diu
guldin arc daz ist diu menschliche nature, daz ist der gotliche lip,
den im der ware gots sun da nam von der heren maigde libe. daz
ist zware diu war arc der waren gotlichen tougen da da inne verborgen
unde verholn waz ælliu gotlichiu magencraft liphaftigiu. in
der arc ist och zware daz himelbrot, wan daz ist daz daz er selbe
ein wariu gnade ist unde daz er selbe diu ware spise ist da ir in
disem ellende mit gespiset súlt werden hinz dem ewigem libe.
in der selben arche ist och diu ê, hic est liber vitae, wan daz ist
daz daz er selbe alle die in siner gewizen unde in siner zal hat, die
er ze dem ewigen libe gordent hat. so ist och in der selben arche
der stap der da durre was unde do dar nach loubt unde gruonet.
der stap der da durre ierloubt unde gruonte, daz ist der ware hailant
selbe der da von dem tode gruener unde lebentiger uf stuont, wan
nu hat er von sim vater den gewalt daz er ein geweltiger rihtær ist
baidiu lebentiger unde toter. da bi so sint och die zwene guldin
engel die die arch mit vetechen dar umbeschætwet heten, die zwene
engel misericordia et veritas, daz ist daz rehte unde diu gnade.
wan diu gnade unde daz reht, die sint zallen ziten bi únserm herren,
dem heiligen christo, wan er ist baidiu rehter rihtære unde och gnædiger
rihtære. fur die reste da nezúnt och niemen dehein lieht vor,
wan diu reste diu bezaichent die himelschen jerusalem da da inne
zallen ziten wonende ist ælliu gegenschouwunge aller gotlichen magencrefte.
wan da ne sint och niht inne weder diu sunne noch der mane,
sunder da ist got selbe inne, baidiu vruede unde der ewige tac, den
nimmer betruebet dehein naht, da ist diu ewige reste. die geb iu der
heilige christus durch sin selbes milte. amen.
ewangelium.
quis ex vobis arguet me de peccato? so schribet úns och hiute
der guote sant johannes an siner heren botschefte wie únser herre
mit sinen jungern choeset; wan er spricht hiute also:< swer von
got chomen ist, der mint och daz gots wort, unde swer so von got
niht chomen ist, dern mint och sin wort niht>. mit der churzen rede
da hat únser herre einem iegeslichen man im selben wol mit erzaiet
daz er sol sehen in sin selbes herze; wan ain iegeslich man der selbe
in sin herze siht, da sait im sin selbes herze daz wol, ob er von got
chomen ist oder niht. wan enmint er daz heilige gots wort niht, so
ne mint er och got niht, wan daz heilige gots wort daz ist got selbe.
swer so denne sinen schepfære niht enmint, der neist och sin chint
niht, sunder der ist von dem tiefel chomen unde ist och der helle
chint. swer so aver denne daz heilige gots wort mint unde daz wol
behaltet mit den guoten werchen, der mint got, der ist och sin chint,
dem git och er den ewigen lip. also muez er och iu tuon durch siner
gnaden willen.
an dem palmetage.
hoc enim sentite in vobis, quod et in christo jhesu. únser
maister, der guot sant paulus, der spricht hiute an dem heiligen
ampt: min vil lieben gebrueder, spricht er, ir súlt disen heiligen tac
hiut an sehen, wan dirre hailige tac der ist ein offenz urchúnde der
grozen gedult unde der grozen diemuet unsers herren, des heiligen
christes. die selben diemuet die súlt och ir an sehen in iuwerm
gemuet iu ze bezerunge, daz rat ich iu. qui cum in forma dei esset.
unde daz och ir deste baz sine groze diemuet erkennen muegt, so sult
ir alrerst sinen grozen gewalt unde sine herschaft an sehen, wan
er ist zware der eine ainborn sun des himelschen vaters der och mit
sim vater allez daz hat geordent unde geschaffen daz der ist. sed
semetipsum exinanivit. unde swie aver er nu mit sim vater ane
durfte ain geweltiger got si, idoch so hat er sine here magencraft
dar zuo gediemuet, daz er ein mensche ist worden. da mit so hat er
vil lieber herre idoch niht versmahet noch genidert sinen gotlichen
namen unde sine gotliche magencraft, sunder er hat idoch sine here
magencraft verholn unde verborgen in eines menschen libe dar umbe,
daz er iu da mit ze helfe choeme, unde och dar umb, daz sin heilige
geburt dem tiefel deste baz verholn wære. et habitu inventus ut
homo. wan wider des tiefels untriuwen unde wider sin hohvart so
hat er sich so groze diemuet an genomen, daz er ein mensch ist worden.
der mensche der hat och an im beidiu lip unde sele unde totliche
nature. humiliavit se ipsum factus obediens usque ad mortem. zuo
der rede aller so hat er sich dannoch nu so verre gediemuet, daz er
des verhenget hat daz er beidiu gevangen unde gepunten ist unde
hinz dem lasterlichen tode vertailet ist. propter quod deus illum
exaltavit. nu, mine vil lieben gebrueder, spricht sant paulus, nu habt
ir wol gehoeret únsers herren diemuet, des heiligen cristes. nu súlt ir
och merchen waz er mit siner grozen diemuet vervangen habe. wan
da hat er daz mit vervangen daz er iuch da mit erloest hat von dem
ewigen tode, unde hat der mit verdient daz in got nu also gehoeht
unde gert hat, daz sin nam ist ob allen namen. nu súlt ir idoch
vil wol merchen wer der man si, den got so gert unde gehoehet hat,
daz sin nam ist ob allen namen. wan daz enist idoch er niht, únser
herre, der ainborn gots sun, der mit sim vater da ie was an angenge
unde immer ist an ende, wan der hete die ere von siner gotlichen
nature ie daz sin nam was ob allen namen, dern bedorft och deheiner
hoehunge niht; sunder ez ist diu nature unde der lip, den er sich da
an nam, der ware ainborn gots sun, von der heren mæigde libe unde
den er da zeim opfer gap an dem heiligen crueze fúr allez manchunne.
wan den lip unde die nature die hat der himelsche vater nu also
gehoehet unde gert, daz diu selbe nature unde der sin ainborn sun
ist ein herre unde ist ein gewalt unde ist ein got, der ist unde haizet
únser herre jhesus christus. ut in nomine jhesu omne genu flectatur.
den selben herren jhesum christum den súlt och ir hiute vlehen unde
eren unde súlt in hiute an beten mit aller himelschen herschefte unde
mit allen engelschen choeren, wan er ist hiute da ze himele bi sins
vater zesewen, im ebenher unde ebengewaltiger got, sim heiligen
namen ze lobe unde ze eren unde iu ze troste unde ze helfe hinz
dem ewigen libe. den geb er iu, der ware gots sun, durch siner
gnaden willen. amen.
ewangelium.
cum appropinquasset jheus jherosolimis. so schribet úns och
hiute der guot sant matheus an siner heren botschefte wie únser
herre sine junger zwene sant nach aim esele unde sprach also
zuo zin:< get in daz castel daz da wider iu si, da vindent ir inne
ein esel, der ist gebunden, den loest ir unde bringet mir den. unde
si iemen da der iuch des vrage, zwiu ir den loest, so sprechet ir, daz
sin der herre bedurfen welle ze sime dienst; unde laz in aver dar
nach>. die sinen junger taten als er in gebot unde brahten im den
esel unde leiten ir gewant do uf den esel unde satzten in do dar uf,
unde rait er also gen jerusalem. dar was er vil lieber herre vil ofte
da vor komen, unde daz er idoch nie deheins ritens gemuot niuwan
nu, also wir nu hiute begen, do wolt er dar chomen geriten uf dem
esel. daz tet er allez umb daz, wan daz was also von im gewisaget
do wolt och er die schrift erfullen. do gab och daz der heilige geist
der sæligen menigi diu im da nach volgende was in ir gemuete daz
erz wære, der ware gots sun, von dem daz also geschriben was.
unde wart da von ein vil groeziu vruede under der menigi, daz si des
gemæine lobten got daz si die zit unde den tac gelebt heten daz in
der ware gots sun chomen wære. unde vor der libe, die si hinz im
heten, so zugen suemliche ir gewant abe unde wurfen ez dem vihe
under die fueze. suemeliche die bachen och die este von den boumen
unde truogen si in der hant, unde elliu diu menigi diu da vor im
unde nach im gienc, die lobten des alle samt den almehtigen got
unde seiten im des gnade daz in chomen wære der ware hailant,
der ware davides sun. daz castel unde diu stat diu da wider únserm
herren unde wider sinen boten was, diu bezaichent alle dise welte,
wan ælliu disiu welte diu dient ælliu do dem vil úbeln tiefel: wan
ez enwas dehein hus noch dehein man ern hete besunteringen sin
abgot unde sin tiefel, dem er undertan was. da von so warn och die
liute dem esel gebenmazet; wan als der esel mere sinnelos unde vihelicher
ist denne ein ander vihe si, also warn och die liute von ir
rehten witzen chomen, unde hete si der leidige valant alle ertoert.
daz erbarmt únsern herren, den waren gotes sun, daz diu welt elliu
des úbeln tiefels toere unde esel was, unde santer sine boten unde hiez
im die loesen. et si quis vos interrogaverit etc. unde sprach also zuo
zin:< ob iemen iuch vrage: zwiu loset ir die esele? so sprecht ir.
daz ir der herre bedurfen welle; unde laze si dar nach.> er hiez sin
boten daz si iht spræchen weder< únser herre> oder< iuwer herre>,
sunder er gebot in daz si anders niht enspræchen niuwan< der herre,
der wil bedurfen der esele>. wan daz was also gesprochen:< der herre,
der da herre ist des himels unde der erde unde aller dirre welte, der
wil bedurfen siner hantgetat unde lât si dar nach widere.> do loesten
die vrone gots boten die esel, daz was allez manchúnne, unde wisten
si zuo dem heiligen christo. quomodo? mit dem heiligen gots worte
unde mit vil mænigen grozen zeichen, die si taten in sim namen.
solventes adduxerunt, da mit so losten si die esel, alle dise
welte, unde zugen si in des heiligen christes dienste. et imposuerunt
vestimenta sua super eam, unde leiten do ir gewant uf die esele unde
satzten in do dar uf. der heiligen boten gewant, daz ist der heilige
gloube unde der heilige touf; wan swer so mit dem gewande niht
gevazet wirt, mit dem enhat och der heilige christus dehein wesen.
et confestim dimittet eam. do sprach do únser herre, daz er dar nach
wider wolte lazen die esel. daz sint nu alle die den heiligen glouben
unde den heiligen touf enpfangen habent, die wil er nu wider lazen.
wem wil aver er vil lieber herre die nu wider lazen? daz wil er
ainen iegeslichen man ze sin selbes willen, daz ain ieslich man tuo
als in sin selbes wille gelait. straverunt vestimenta sua in via. nu
daz och iu nu des helfe der ware gots sun daz iuwer wille hinz sim
dienste also stæte mueze sin als ir im triuwe unde warhait habt gehaizen
in dem heiligen toufe, so sult ir tuon sam die sæligen liute
die ir gewant hiute da abe zugen unde wurfen ez an die straze da
únser herre da hin rait; alsam sult och ir iuwer gewant durch sinen
willen abe ziehen. daz gewant daz aver ir abe sult ziehen, daz ist
ælliu achust unde ælliu boshait unde emzchait der súnden. daz gewant
daz sult ir abe ziehen, wan ir súlt den lip ane grifen mit vasten
unde mit aller guotæte unde sult an iu da mit leschen des vlaisches
girde dar umbe, daz ir únserm herren chúschlichen unde raineclichen
muegt gedienen. alii cedebant ramos de arboribus. dar zuo so
sult ir och die palmen in der hant tragen sam die sæligen liute die
únserm herren hiute engegen chomen. die palmen die ir in der hant
sult tragen, daz sint diu vil mængen urchúnde der heiligen schrift,
der ir iuch wol troesten súlt. der ist daz erste daz der ware gots sun
namlichen durch die armen súndær her in dise welte chom unde daz
och er sin riche vil mængem súndær mit getailt hat. swenne so ir
daz betrahtet, so gewinnet ir ein vil ringez gemuete hinz got. daz
ringe gemuete daz laidet unde vremdet iu denne dise welte unde liebt
iu daz gots riche. so sît ir sa sælic, wan so wirt der heilige christus
iuwer geverte unde iuwer geraise: so bringet er iuch, so fuert er iuch
vroelichen mit im zuo der himelschen jerusalem. da muez er iuch alle
inne besamnen durch siner gnaden willen. amen.
an dem antlaztage.
convenientibus vobis in unum. mine vil lieben gebrueder, spricht
únser maister, der guot sant paulus hiute an dem heiligen ampt, wan
ir iuch durch gnade unde durch antlaz hie besamt habt, so sult och
ir alrerst des antlazes selbe beginnen, wan ir sprecht alle tage:< herre
got, du vergib únser schulde, als wir tuon únsern scholærn.> da mit
so sult och ir nu hiut selbe des antlazes beginnen; wan vergebt ir
unde antlazet ir iuwern scholærn, so vergit unde antlazet iu got iuwer
schulde. von danne so seht ir alerst in iuwer herze unde antlazet ir
also als ir von got welt antlaz gewinnen unde als ir och hiute
tailnîuftic welt werden der heren gotlichen spise, die únser herre sinen
jungern hiute gap. wan do únser herre sin antlaz mit sinen jungern
begienc, do nam er brot unde win unde segent er daz unde gab in
do daz unde sprach:< daz ist min lip unde min bluot, daz ich fúr
iuch zeim opfer gibe. da mit so súlt ir begen die gehugde mines
todes, wan ich iuch mit minem tode erloest han.> itaque quicunque
manducaverit panem hunc indigne. die rede die súlt ir also versten:
swer so daz brot unde daz trinken unwirdeclichen niuzet, daz der
also schuldic ist únsers herren todes sam ob er in selbe mit siner
hant erslagen hete. wan unsern herren den enmac niemen betriegen:
wan alsam daz selbe here opfer der guot sant peter enpfienc im ze
gnaden unde ze haile, also enpfieng ez judas niht, wan er die untruewe
unde die vientschaft unde den gotes haz in sim herzen truoc
hinz dem ewigen tode. probet autem se homo. von danne, mine vil
lieben gebrueder, spricht sant paulus, so súlt ir iuch alerst vil wol
umb sehen unde súlt iuch alerst mit aller slahte guotæte dar zuo
beraiten, swenne so ir die selben gotlichen spise enpfahen welt. dar
zuo so sult ir och die rede wol merken daz únser herre ein brot
segent unde sprach:< daz ist min lip, den ich fúr iuch zeim opfer
gibe>, unde segent och do den win unde sprach:< daz ist min bluot,
daz ich fúr iuch zeim opfer gibe.> der opfer der sint zwai unde ist
idoch zware an ietwederm diu ware gotlichiu magencraft. wan
diu zwai opfer diu bezaichent daz daz únder herre an im hete beidiu
lib unde sele unde daz och er iu behalten wil beidiu lib unde sele.
bi dem selben heren opfer da sol och wazer bi sin, wan daz wazer
daz bezaichent die heilige christenhait diu zallen ziten ist bi dem
heiligen christo, wan durch der liebe so gap er war trost sich selber
zeim opfer an dem crueze. daz selbe ansihtige opfer daz och da ist
an dem brote unde an dem wine, daz ist diu nature unde och der
lip, den er da ze opfer gap an dem heiligen crueze unde den der ware
gots sun da nam von der heren maigde libe. daz selbe ansihtige opfer
daz enpfahent och beidiu wirdige unde unwirdige, sæilige unde unsælige.
bi dem selben ansihtigem opfer da ist och bi diu ansihtige
here gotliche magencraft. dern wirt aver niemen tailnîuftic niuwan
eine die wirdigen unde die sæligen. ideo inter vos multi infirmi. nu,
mine vil lieben gebrueder, spricht sant paulus, wan disiu elliu also
groz unde also here ist, von danne so ist der leider vil lúzel die daz
rehte betrahten unde an sehen wellen. von danne die wile únz daz
och ir denne mit den súnden sin welt unde ir zuo den súnden willen
haben welt, so muozt och ir under wilen únsers herren zorn unde sine
zuht liden. swenne so aver er zúhtiget, daz tuot er vil liber herre iu
niuwan ze troste unde ze haile, ut non cum hoc mundo dampnemur,
dar umb, daz ir niht verdamt unde vertailet werdet mit dirre
welte, sunder daz er iuch mit siner væterlichen zuht behalten wil
hinz dem ewigen libe. des helfe er iu selbe, der ware gots sun, durch
siner gnaden willen. amen.
ewangelium.
ante sex dies pasce sciens jhesus, quia venit hora ejus. so
schribet úns och hiute der guote sant johannes an siner heren botschefte
von únsers herren gnaden unde von siner grozen dimuete.
wan er sait úns daz, do únser herre hiute mit sinen jungern ze tische
saz, wie er da uf stuont unde zuoch sin gewant abe unde leit daz
von im unde nam ein tweheln unde gurt sich da mit unde nam do
wazer in ein vaz unde begunde sinen jungern ir fueze ze twahende.
do wolt sich sant peter sin wern, daz er im die fueze iht twuege. do
sprach unser herre:< peter, twahe ich dir dine fueze niht, so ne hast
och du dehein tail mit mir an minem riche niht.> do sprach sant peter:< herre, nu ez varn also sol, so twahe mir die hende unde daz
houbt zuo den fuezen.> do sprach unser herre:< peter, des ist undurft;
wan swer so sich wol gerainet hat, dern bedarf dar nach anders niht
niuwan daz er die fueze raine, da mit so ist er aller suber unde rain.>
unde sprach do dar nach hinz sinen jungern allen gemaine:< ir sit
raine unde ensît idoch alle niht raine.> da betuet er daz mit daz sin
junger judas unraine wære der in da verkouft hete. do er sinen
jungern ir fueze getwagen hete, do nam er sin gewant widere unde
saz wider zuo zin unde mant si des daz si daz an sahen waz er mit
in begangen hete.< so lanc>, sprach er,< so ir mich haizet rehte
so gesiget ir dem tiefel an.> wan er haizet eine unde ist eine der
vrie tot under allen toeten. wan er an aller slahte mal unde súnde
was, do hiez er unde was och von rehte under allen toeten der vrie
tot. des selben vrituomes des gehabt er och dem tiefel vor unde gesigt
im des an uf dem hellevelde unde zerstort im da mit sinem grozen
gewalt die sinen iseninen helleporte unde nam im da uz sim vinstern
abgrúnde vil mænige sele. nunquid, ait, non iste est torris erutus ex
igne? daz was och wol billich daz der edel himelsche chúnic, des sele
sich der tiefel da geaigent hete an aines súndærs stete, daz sich der
selbe loste uz dem apgrúnde unde daz er daz tæte mit rehter urtail
sines edeln vrituomes unde siner grozer unschulde unde daz er och
mit im denne næme, swer so sin da ware. nunc judicium est mundi
etc. wan daz ist billich, swer so sich des underwindet, daz der da
mit daz gar verliese da er reht an hete. alsam ist ez och dem tiefel
ergangen, wan der underwant sich durch sine girschait der gotlichen
sele da er niht rehtes an hete. dar umb so hat im nu der
ware gots sun widertailet allez daz gots rehte an allen den selen die
in an gehoerent. nu daz och ir des hiut geniezen muezt, des verlihe er
iu durch siner marter willen. amen.
an dem ostertage.
expurgate vetus fermentum, ut sitis nova conspersio, sicut estis
azimi. únser maister, der gute sant paulus, der sprichet hiute an
dem heiligen ampt: mine vil lieben gebrueder, wan ich iuch zallen
ziten man iuwers hailes unde iuwerr sælicheit, so ne mag ich
daz hiute niht vermiden, ich muoz och iu daz hiute raten daz ir disen
heiligen uzgenomen tac an sehet, den got selb gehailiget unde gert
hat mit siner heiligen urstendi unde daz ir den hiute enpfahet mit
allen geistlichen vrueden. unde daz och ir den wunneclichen enpfahen
muezet, so súlt ir alerst uz iuwerm herzen sunderen alle unchúsche
unde swaz so ir wizet daz wider got si unde wider iuwerr sælichait
sî. wan ir sult iuch vil der alten unde der súntlichen gewonhait abe
tuon unde sult nu niuwe unde raine liute sin. wan des ist vil lihte
des ain ouge betrueben mac, wan och ain vil wenigez hevel daz erheft
ainen grozen troc vollen taiges. daz urhab daz bezaichent die súnde;
wan swa so die súnde sint bi dem manne, die gemerent sich ie mit
ir fuore ie von tage ze tage; der sult aver ir also abe tuon iuch, daz
sich die da ziu iht mugen gemeren. estote sancti quomodo ego sanctus
sum. wan ir súlt luter unde rain sin sam och er ist, der heilige christus,
der iuch da gechouft hat mit sim heiligen tode. etenim pasca nostrum
immolatus est christus. wan, mine vil lieben gebrueder, spricht sant
paulus, únser herre der hat getan alsam ein choufman: der vert in
ein vremdez lant unde nimt er den gwin da, des er ê niht enhete,
unde git er den sinen dar wider, den er ê da het. alsam hat och er
getan, únser herre, der heilige christus. wan der chom her in dise
welte unde nam er den merz der da hie in dirre welte was unde gab
er den sinen dar widere, den er ê da hete. nu waz hat aver disiu
welte anders niuwan mue unde arbeit unde daz der mensche ze
angesten unde ze arbeiten unde wider ze dem tode geborn wirt? den
choufschaz den nam der gots sun hie, des enhet er ê niht. dar wider
so hat aver er vil lieber herre iu den sinen gotlichen schaz gegeben,
daz ist vruede unde gnade unde sin selbes lip, da er iuch mit erchoufet
hat hinz dem ewigen libe unde hinz der ewigen urstendi.
itaque epulemur. der sol och hiute zware iuwer vruede unde iuwer
wirtschaft sin, wan er ist och selbe daz ware osterlich lamp, da ir
hiute mit sult gespist unde gefuort werden unde da ir an sult nemen
die wirtschaft der ewigen urstendi. der wirtschefte der verlihe er iu
hiut selbe, der ware gots sun, durch siner gnaden willen. amen.
ewangelium.
surgens jhesus mane prima sabbati. so urchundent úns daz
hiute diu heiligen ewangelia daz únser herre durch die armen súndær
namlichen her in dise welte chom; wan diu urchúndent úns daz wie
er sant marien magdalenen, diu ein súndærin was, únze daz er si
von siner barmunge bechert, wie er die da mit hiute liebt unde ert
daz si diu erst was diu des von sinen gnaden wert was daz si in
nach siner heiligen urstendi gesehen solte. wan er sant si ze boten
hinz sinen jungern unde aver sunderlichen hinz sant peter durch daz,
daz sin der verlougent hete, so solt si in wol troesten unde solt im
chúnden die heiligen urstendi da mit. daz sult ir merken, so hat er
vil lieber herre ainen grozen trost unde aine vil michel zuoversiht
gegeben allen den die von menschlicher broede gevallen sint, ob och
si sich bechernt, daz och er in tail git siner heiligen urstendi;
des sult ir iuch och hiut troesten unde vruewen. so sult ir iuch och
hiut des vruewen daz er dem armen schachær der in siner gnaden
an dem heiligen cruze bat durch sine vil churze rúwe sin riche mit
getailet hat, ê er dehaim sim trut daz mit tailt. daz sult ir wol merchen,
wan da mit so hat er vil gnædiger herre trost unde zuoversiht gegeben
allen den die mit manslaht oder mit andern maintæten bevangen
sint: ob och si sich bechernt, daz och si da zim gnade vindent.
so sult ir och hiut vro sin mit aller himelschen herschefte unde mit
allen engelschen choern, wan die sint hiut da ze himel vro dar umbe
daz diu ir schar unde diu ir vil sæligiu mænigi hiute da gemert ist
mit vil mæniger guoten sele, die der ware gots sun hiut uz den angesten
unde uz den noeten hat genomen unde die er hiute zuo dem
heren paradise braht hat. des sult och ir iuch wol troesten unde vruewen
uf die rede, wan diu selbe gnade unde diu selbe ere diu ist iu hiute
da goffent. die gebe och iu der ware gots sun durch siner gnaden
willen. amen.
von dem selben.
vidi aquam egredientem de templo a latere dextro. diu heilige
gots urstendi diu hat uns armen súndærn vil manigen trost unde vil
mænige gnade braht unde hat úns aver sunderlichen drie genade( sache)
braht, da ælliu diu heilige christenheit unde elliu christenlichiu ê mit
bestiftet unde bestatiget ist. diu erste sache daz ist der heilige touf.
wan der heilige touf daz ist daz wazer daz da fluoz uz der zesewen
siten des heiligen christes; wan daz wazer daz hat die craft daz ez
daz hellefiur leschet unde daz ez die suende verswendet unde
verbrennet. der vloz uz der zesewen siten des heiligen christes; von
danne alle die, die och daz selbe hailsam wazzer da umb vliuzzet,
unde die daz rehte behaltent, die gestent och alle ane zwivel an dem
jungestem tage bi der zesewen siten des heiligen christes. accipite,
hoc est corpus meum. diu ander sache daz ist der heilige gotes
lichnam. wan do únser herre sinen jungern den gap, do nam er brot
unde win unde segent er daz unde sprach do:< nu nemt unde ezet
unde trinket, wan daz ist min lip unde min bluot, daz ich fúr iuch
zeime opfer gibe; da mit so súlt ir immer mere die gehugde begen
mines todes.> daz opfer daz ist daz hailsam opfer. wan als er do mit
sinem heiligen tode alle die erlost die do engegenwurte waren, si
enlibe oder entode waren, also werdent och noch hiute disses tages
mit dem selben heren opfer alle die erloest die och nu tægeliches an
dise welte geborn werdent. wan enhet der ware hailant úns des selben
opfers niht verlazen, so enwære och úns armen súndærn, allen den,
die sitmals an dise welte geborn sint, sin heiliger tot ze cheiner helfe
niht chomen; wan als er sich da opfert fúr alle die, die do gagenwurtic
waren, also opfer och wir in nu tægeliches fúr alle die, die
nu sint. wan an dem selben heren opfer da gap er vil lieber herre
úns sich selben an. von danne, swenne so och ir daz selbe her opfer
enpfat, so enpfaht ir in selben, wan so wont er in iu unde ir
in im unz an den suontac; da erstet ir denne in im unde er in iu,
iu zehelfe unde zetroste hinze der ewigen urstende. accipite spiritum
sanctum; quorum remiseritis peccata, remittuntur eis. diu dritte genade
daz ist diu gabe des heiligen geistes, wan únser herre der chom húte
an disem tage zuo sinen jungern, pax vobis, unde sprach zuo zin
< fride si mit iu>; dar nach so blies er in sinen âtem unde sinen heiligen
geist uz sinem munde in ir munt unde sprach do:< nu enpfaht unde
habt iu minen geist unde habt iu den gewalt von minem gaiste:
swem so ir sine súnde vergebt, dem sin si vergeben, unde swem ir
ir och niht vergeben welt, dem sin si och unvergeben; unde swem
ir daz himelrich welt uf tuon, dem si ez uf getan, unde swem irs
och vor besliezet, dem si ez och vor beslozen.> da gap húte únser
herre sin selbes gewalt sinen jungern also verre, daz si nach im selben
mit sim heiligen geiste got hie enerde warn. den selben gewalt den
habent och húte diss tages alle geistliche rihtære daz si die súndær
sulen binden unde och enbinden unde daz si in daz himelriche suln
uf tuon unde och vor besliezen, also si da underwiset der geist des
heiligen christes. von danne so sint och alle geistliche rihtære noch
húte disse tages got nach dem heiligen christo, wan si den gewalt
von sim geiste habent also verre als got hie en erde hete, daz si
beidiu in selben unde och iu daz himelriche mugen gegeben.
der gnaden unde der eren, der verlihe úns beidenthalben der heilige
christus durch siner heiligen urstendi willen. amen.
item.
domine, consilium tuum antiquum verum fiat. úns schribet
ein heiliger wissage von eim vil haimlichen rate unde von eim vil
tougem rate. der rat der wart dazz himele uf geleit vor únserm
herren, dem almæhtigen got, umb daz hail unde umbe die genist alles
manchuennes, wan alles manchuenne daz het im der leidige vient allez
underneiget mit den súnden unde het si och do mit den súnden betwungen
zuo dem tode. wan enhet der mensch von anegenge niht
gesundet, so enwær och er nimmer erstorben noch toetlich worden
weder an dem libe noch an der sele. do in aver do der tievel, verlæit
zuo den súnden, do was er sampalde zerganclich unde toetlich an dem
libe, da mit so zuoch och der leidige vient die armen sele in sinen
gewalt. daz waz do leider allerste der angestliche tot unde der unzergankliche
tot der armen sele. da beriet sich umb der vater unde
der sun unde der heilige geist; wan er den armen menschen von
sinen gnaden nach sin selbes glichnuesse unde nach sin selbes bilde
hete geschaffen unde gebildet, do erbarmet in sin schade unde sin
verlornuesse. dar umb so gap do da ze himele den haimlichen rat diu
here gotes wisshait unde diu here gotes warhait, daz ist er
selbe, únser vil lieber herre, der heilige gotes sun, wan daz ist sin
nam: er haizet diu gotes wishait unde diu gotes warhait. der sprach
da ze himele:< ez enwerde>, sprach er,< ein man geborn in die welt
der ane súnde si unde daz der man denne mit sinen unschulden dem
tiefel an gesige, anders so ne mac er dem tiefel den sinen schalc mit
dehaim rehte nimmer ane gewinnen.> do sprach do únser herre got
vater:< vil lieber sun, du hast den rat gar unde volleclichen gegeben,
nu vollbring och du din selbes rat nach diner wishait unde nach
diner warhait. qui dedit consilium, ferat et auxilium. daz ist min wort
unde ist och min gebot hinz dir, vil lieber sun.> nu, min vil lieben
gebrueder, der here gotes sun, der den rat da ze himele uf leit unde
der den rat da gap umb die genist alles manchuennes, der chom och
her in dise welte in sines vater botschefte unde nam an sich ware
menschliche nature, also wir nu begangen haben von der heren gotes
gebúrte unde von den heiligen wihen næhten unz her, unde hat den
selben rat mit siner warhæit unde mit siner heiligen wisen ordenunge
allen er selbe vollendet, also des sin heiliger nam immer si globt
unde gert; wan er hat dem tiefel allen den gewalt ane gewunnen,
den er het in allem manchuenne. ut per mortem destrueret eum, qui
habebat mortis imperium. wan des tiefels gewalt daz waren die súnde
unde der tot: die súnde die hat aver er der war hailant mit
sinen unschulden also vertiliget unde vergeben, dem tode dem hat
er och mit sinem heiligen tode also ane gesiget unde hat den tot
also gesetzet - - - quia fecit de aeterno temporalia - - - daz der tot nutze
unde guot ist allen den sæiligen. quia ergo pueri communicaverunt
carni et sanguini. dar zuo also verre so iuch der leidige vient zuo
sinem dienst bestetiget unde gevestent hat mit den lieben súnden
unde mit den suezen súnden, da beidiu lip unde sele mit gemæhelt
wirt unde da diu arme sele von ir schepfære gesundert wirt, vil
michels verrer so hat aver er der war trost iuch zuo sime lobe unde
zuo sim dienste bestætiget unde gevestent mit der heiligen spise sin
selbes lichnams unde sin selbes bluotes, daz er iu zaime tægelichem
troste in disem libe hat fur gesetzet. wan zware daz ist diu sueze
spise, da ir iuch iuwerm schepfære mit libe unde mit sele also súlt
genæhen, also ir mit im sult sin ein lip, unde da ir húte unde alle
tage aller iuwer súnden also unschuldic mit sult werden, als ir och
mit im tailnúnftic sult werden siner heiliger urstendi. et ipse participavit
eisdem. wan zware als er vil lieber herre mit siner menscheit,
beidiu mit siner menschlichen gebúrte unde mit sinem menschlichem
tode, sich selben iu genozet hat, alsam wil er iuch och noch her nach
genozsamen siner heren urstendi. in mensuram etatis. wan ir
erstet alle in dem alter unde er do was do er erstuont, wan do was
er ein lútzel uber drizec jar; in dem selben alter da erstet och ir
alle inne, ob ir junge oder alt von disem libe geschaidet. unusquisque
in suo ordine, unde als er selbe erstuont in siner ordenunge warr
got unde warr mensche, also erstet och ir alle, iuwer iegeslicher in
siner ordenunge: der pfaffe an siner stet, der leige an siner stet.
omnes quidem resurgemus, sed non omnes inmutabimur. die sæiligen
die werdent och alle da verwandelt; die unsæiligen die ne werdent
aver anders niht verwandelt, niuwan daz si leider nimmer mer mugen
ersterben. die sæiligen die verwandelnt sich aver alle also, daz er in
denne von sime goetlichem libe die tugende unde die ere gibt, daz
och ir lip also gaistlich unde also goetlich wirt, daz si alle lúhtent
unde schinent sam der liehte tac unde sam der hæiter sterne. set
alia claritas solis, alia claritas lune etc. unde wirt idoch dannoch
da under den sæiligen vil groziu underschidunge, wan alsam der sunne
liehter ist denn der mane unde der mane liehter ist denn der sterne
unde als dannoch ain sterne liehter ist denn der ander, sic erit resurrectio
mortuorum, also wirt och diu urstendi; wan swer hie ie baz
unde baz gedient hat, dem wirt och dort ie baz unde baz gelont.
unus denarius, sed diverso modo. si enpfahent alle einen pfenninc,
daz ist daz gotes riche, unde aver iegelicher nach sinen gærnden.
in ictu oculi. unde also schiere so æin ouchkbra ze der anderen
chomen mac, also schiere so ist diu urstendi ergangen. deinde finis,
cum tradiderit regnum domino et patri. swenne so diu urstendi unde
diu urtailde denne erget, so nimt der heilige christus denne sin riche
unde antwurtet er daz sim vater. sin riche daz bint aver ir und alle
die die er erkouffet unde erlost hat mit sime heiligen tode; wan er
antwurtet iuch mit sime tode sime vater, daz ist daz, daz er vil lieber
herre iu denne da mit lont daz ir daz denne allerst wizent unde an
sehende werdent wie der vater unde der sun unde der heilige geist
sin dri genende, si ain ainvaltiger got. daz ist diu oberoste urstendi,
daz ist diu groeste vruede, wan daz ist zware daz riche, des ir da tægeliches
wunschet: herre vater, zuo chom úns din riche. daz geb iu der
ware gotes sun durch siner heiligen urstendi willen. amen.
an der westerlegi.
omne, quod natum est ex deo, vincit mundum. der guot sant
johannes, der heilige gotes trut, der sprichet hiute an dem heiligen
ampt: mine vil lieben gebrueder, spricht er, ir sult iuch des vlizen
wie ir beidiu dem vient unde och dirre welte ane gesigen muget.
des muget ir aver anders niht getuon, irn lat daz mit den guoten
werken alerst an schin werden, ob ir guot christen sit. wan in dem
heiligen toufe da habt ir baidiu dem vient widerseit unde
allem sim gespenste unde allen sin gezierden unde och der welte,
wan daz haizet och diu gaistlich geburt. wan da habt ir och dem
heiligen christo triuwe inne gehaizen, dem sult och ir dienen, wan
dem ist och zware vil guot dienen, wan ir werdent von sime dienst
niht swære, sunder ir werdent von sim dienst so ringe, daz iuch der
dienst ziuhet hinz himele. habt aver ir von sime dienst dehain arbeit,
des sol iuch allez wol ergetzen der guote gedinge der iu da von
wahset hinz dem ewigen libe. hec est victoria, que vincit mundum,
fides nostra. wan gloubt ir daz warz daz er warr gotes sun an dise
welte chomen si unde geborn si unde gemartert si unde erstanden
si, unde behalt ir den glouben mit guoten werken, so gesigt och ir
ane zwivel als och er gesigt hat, der heilige christus, baidiu dem
tiefel unde och dirre welte an. si testimonium hominum accipimus,
testimonium dei majus est. von danne so mugt och ir vil gerne glouben;
wan sol man der liute geziuc unde urkunde enpfahen unde sol man
den glouben, so sol man zware vil michels baz dem geziuge unde
dem urkúnde des almæhtigen gots glouben. wan, miniu vil lieben
chint, spricht der guote sant johannes, únser herre, der heilige christus,
der gap baidiu mir unde allen minen husgenozen sinen heiligen geist
zæim urkúnde siner heiligen urstendi, unde haben och wir in sim
namen mit dem heiligen geiste so mænic zaichen begangen,
dem ælliu disiu welt muoz glouben. qui credit in filium, habet testimonium
dei in se. von dannen wan och ir nu enpfangen habt daz
gotes urkúnde, daz ist der heilige gloube unde der heilige touf, da
mit so bint och ir nu gezalt zuo den waren gotes chinden, wan dar
umbe so git iu der himelsche vater den ewigen lip. des helfe iu der
ware gotes sun. amen.
ewangelium.
cum esset sero die una sabbatorum. so schribt úns och hiute
der selbe guote sant johannes wie únser herre an dem heiligen osterlichen
tage zuo sinen jungern choeme, unde sprach zuo zin:< pax vobis,
vride si mit iu>. dar nach do zaigt er in sin hende unde sin fueze unde
sin siten; do wurden och si vil vro daz si in gesehen heten. dar
nach do sprach er aver zuo zin:< als ich mines vater bote her an
dise welte was, also sult och ir nu min boten sin.> unde do er die
rede gesprach, do blies er in sinen âtem uz sinem munde in ir munt
unde sprach do:< nu habt ir den heiligen geist, unde swem ir sine
súnde vergebt, dem sien si vergeben, unde swem ir si och niht vergeben
welt, dem sien si och niht vergeben.> do chom daz also daz
der guote sant thomas bi sinen husgenoezen do niht enwas. do er
aver do chom, daz seiten si im wie si unsern herren gesehen heten.
do sprach er:< daz enwil ich nimmer glouben daz er von dem tode
erstanden si, ich engrif im alerst mit minen vingern durch sine hende
da die negel da durch giengen unde grif im mit miner hende
durch sine siten da er mit dem sper durch gestochen wart.> daz gestuont
also únz an disen heiligen tac, do chom aver únser herre zuo
sinen jungern, do was och der guote sant thomas chomen. do sprach
únser herre:< thoma, nu grif her mit dinen vingern unde mit diner
hende durch mine hende unde durch min siten unde enhabe deheinen
unglouben noch deheinen zwivel an mir niemere.> do sprach sant
thomas:< herre, ich gloube an dich, wan du bist, herre, min got unde
min herre.> do sprach do únser herre:< thoma, nu hastu mich gesehen,
nu gloubstu an mich; nu sint die vil sælic die mich nie gesahen unde
die iedoch an mich gloubent.> daz was ein gnædeclichiu rede, wan
da maint er iuch unde alle die mit die sit mals an dise welt geborn
sint die in nie gesahen unde die idoch an in gloubent. wan dar umb
so verhangt er och des daz der sin erwelt junger an im gezwivelt,
daz ir von sim unglouben bestæteget unde gevestent werdent an dem
heiligen glouben. hec autem scripta sunt, ut credatis, quia christus
filius dei. wan únser herre der begienc och vil mænic zaichen vor
sinen jungern diu ælliu niht geschriben sint. nu ist aver ditze zaichen
unde disiu rede dar umbe also geschriben, daz ir daz ware sult glouben
daz únser herre, der heilige christus, zware ist der heilige gotes sun
unde daz ir mit dem glouben behalten werdet hinz dem ewigen libe.
des helf iu selbe der ware gotes sun. amen.
der ander sunnentac.
christus passus est pro nobis, vobis relinquens exemplum. únser
maister, der guote sant peter, der sprichet hiute an dem heiligen
ampt zuo ziu: mine vil lieben gebrueder, sprichet er, únser herre, der
heilige christus, der ist selbe der rehte unde der guote maister; wan
des guoten maisters reht ist daz daz er siner guoten lere selbe urkuende
gebe mit den guoten werchen. also hat och er getan, únser herre,
wan der ist durch iuch gemartert iu ze helfe unde ze troste unde
och dar umbe, daz er iu mit siner marter daz bilde unde die lere
vor getragen hat, daz och ir durch sinen willen angest unde arbeit
sult liden. qui peccatum non fecit. da sult ir allez sin genade an
chiesen, wan swaz so er vil lieber herre arbeit unde marter erlitten
hat, die laide er alle niuwan durch iuwer liebe unde fúr iuwer schulde;
swaz so aver ir arbeit erlidet, die habt ir mit ettlichen iuwern schulden
gevorwerchet. cujus livore sanati sumus. von dannen so er mue unde
arbeit erlitten hat, da mit so hat er paidiu iu ain lere vor getragen
unde hat iuch och dar zuo mit sinen angesten erloest von den ewigen
angesten unde von dem ewigen tode. eratis enim sicut oves errantes.
wan ir warent alle sam diu gamelosen schaf diu da ane huote sint,
wan der nimt im der wolf vrilichen als vil so er wil. alsam zuoch
och iuch der vil úbel wolf, der vil mær tiefel, alle in sin gewalt. nu
bint ir aver dem vil úbeln wolfe mit der helfe des heiligen
christes enpflohen, wan ir habt iuch gehabt zuo dem sinen lieben
chorter; von dannen so hat er iu von sinen gnaden paidiu die huote
unde och die waren waide des ewigen libes geschaffet. die gebe och
er iu durch siner urstendi willen. amen.
ewangelium.
ego sum pastor bonus. so schribet úns och hiute der guote
sant johannes an siner heren botschefte wie væterlichen únser herre
mit sinen jungern hiute choste, wan er sprichet hiute also: ich bin
ein guoter hirte, wan ein guot hirte der lat sich toeten durch siner
schaffe willen. swa aver ein mietman ist, den diu schaf niht bestent,
swenne so der den wolf siht zuo louffen, so fliuhet er unde lat den
wolf diu schaf frezen unde zerjagen, wan in bestent diu schaf niht,
wan er ist ein mietman. ich bin aver, spricht únser herre, ein guot
hirte, wan ich erchenne miniu schaf wol unde erchennent och si mich
wol, wan ich gib och min selbes lip durch miner schafe willen. disiu
rede diu ist ein oeffeniu rede, wan diu enhat dehainer pizaichenunge
anders niht niuwan, als ir selbe wol vernomen habt, daz únser herre
zware der guote unde der ware hirte ist, wan er hat diu sinen schaf,
daz bint ir, mit sinem heiligen tode uz des vil uebeln wolfes rachen
erloest. niuwan die ainun rede die sult ir merken, daz únser herre
spricht:< ich erchenne miniu schaf wol unde erchennent och si mich
wol.> wan swer so sin schaf ist unde swen so er geruochet zerchennende,
der ist an dise welte vil sæileclichen geborn. wan siniu
schaf daz sint alle die sæligen unde die guoten die sich des tægeliches
vlizent wie si raineclichen gefuert werden von siner goetlichen
waide. wan diu sinen schaf die hat er paidiu mit sin selbes libe von
dem vil úbeln wolfe erlost unde hat och in dar zuo sin selbes lip
geschaffet ze einer tægelichen spise. von danne swelh och sich denne
da huetent, daz si der wolf von der rehten straze an dehein unchúnde
waide iendert bringe, sunder die siner suezen stimme ze allen ziten
also nach volgent, daz och si von der sinen spise tægeliches gefuoret werdent, die er in da geschaffen hat, daz sint och die zware die in
da erchennent. nu sult och ir zuo ziu selben sehen wie ir únsers
herren schaf sit unde wie ir im nach volgende sit. nu swa aver iuch
nu der laide hellewolf von der rehten straze iendert verlait habe an
dehaine vroemde waide, da bittent in hiute umbe den waren wisel,
den heiligen christum, daz er iuch geruoche wider ze wisende zuo
dem sinen lieben chorter unde daz er iu mit dem gebe die sinen
ewigen spise. die geb er iu durch siner heiligen urstendi willen. amen.
der dritte sunnentac.
karissimi, obsecro vos tanquam advenas et peregrinos. únser
maister, der guote sant peter, der sprichet hiute an dem heiligen
ampt zuo ziu: mine vil lieben gebrueder, ir sult die gnade an sehen
únsers herren, des heiligen christes, der iuch von siner barmunge
zuo sinem riche geladen unde erwelt hat, unde sult och ir die
selben gotes ladunge an iu selben also behalten, also daz ez iuwer
sælecheit si. wan ir sult daz an sehen daz ir hie stætechait unde
haimewesendes niht enhabt, wan ir bint halt hie geste unde ellende,
sunder iuwer haimuede unde iuwer wesen daz ist daz selbe riche, da
ir da zuo geladen unde erwelt sit. daz selbe riche daz ist och daz
riche der triuwen unde der warhait, der chúsche unde der guotæte.
unde och von dannen so enmag och daz selbe riche anders niemen
besitzen niuwan der eine der chúschclichen unde raineclichen lebt
unde der alle dise welte versmahet durch daz selbe riche. conversationem
vestram inter gentes habentes bonam. von dannen wan och
ir nu hie geste unde ellende sit, so ensult ir den niht nach volgen
die ir haimwesen da hie geschaffen hant, daz sint alle die die nach
disem libe dehainer gnaden da niemer gewartent. daz sint diu kint
dirre welte, die muozen och hie vro sin unde muozen ir willen unde
vruede hie haben, wan laider in ne wirt sin niemere. den ensult aver
ir niht nach volgen, wan ir muozet halt hie truric sin unde muozet
hie angest unde ærbait liden. daz sult ir aver allez also duemueteclichen
unde also gedulteclichen tuon, daz got an iu gert werde unde daz
diu chint dirre welte von iuwerr guotæte gert unde bechert werden.
subjecti estote omni humane creature propter deum. unde daz och
iuwer leben dester amphanclicher si beidiu got unde och der
welt, so sult och ir gehorsam sin unde underhoeric sin beidiu geistlichem
gerihte unde och weltlichem gewalte, wan daz ist alles únsers
herren wille unde sin ordenunge, unde och einen iegestlichen man
an siner stet lieben unde eren in der waren bruoderlichen minne.
haec est enim gratia in christo jhesu. wan daz ist allez únsers herren
ordenunge unde sin wille, wan swenne och ir den denne dar an erfuellent,
so git och er iu dar widere den ewigen lip. den geb iu der ware
gotes sun durch siner urstendi willen. amen.
ewangelium.
amen, amen, dico vobis, quia plorabitis et flebitis vos, mundus
autem gaudebit. vos autem contristabimini, sed tristitia vestra vertetur
in gaudium. so schribet úns och hiute der guote sant johannes an
siner heren botschefte da von wie únser herre sine junger hiute baidiu
troste unde och untroste, vruete unde och unvruete. er untroste unde
unvroute si her ze disem libe, unde froute unde troste si vil wol hinz
dem ewigen libe, wan er sprach also zuo zin:< daz sult ir wizen daz
ir hie in disem libe muezet truren unde wainen, dar wider so fruet aver
sich disiu welt, unde muozet ir unvruede haben unde wirt aver iu iuwer
unvruede vil wol verwandelt mit den ewigen vrueden.> da mit so hat
únser herre daz eroffent daz die sæligen unde die guoten unde alle
die sine junger unde siniu chint sint, die muozen alle an disem libe
angest unde ærbait liden. wan die guoten die enhabent in dirre
welte niht, dar widere so enhabent och die úbeln daz himele niht.
wan da von sprichet och únser herre hiute daz diu welt ir vruede hie
haben mueze. diu welt daz sint diu chint dirre welte, daz sint alle die
die in dise churzen zit erwelt habent fúr den ewigen lip, die muozen
alle ir vruede hie haben, wan in ist ælliu ir zit læider hin fúr gespart.
dar wider so muozen die sæligen alle hie arbait liden, wan den ist
dar widere ælliu ir vruede hin fúr sich behalten. mulier cum parit,
tristiciam habet. wan da von so seit och do hiute únser herre sinen
jungern ein pispel zainer glichnuesse:< swenne so ain wip ir chindes
ze bette get, so hat si angest unde mue; swenne so si aver denne ir
chindes geniset, so vergizet si denne dar nach vil schiere aller ir
sorgen von den vrueden daz si wol genesen ist. also muozet och ir
nu hie in disem libe unvruede haben>, spricht únser herre,< so chum
aver ich iu vil schiere ze helfe unde gib iuwerm herzen denne di
wunne unde die vruede, der iu denne nimmer zerrinnet.> die mueze iu
geben der ware gotes sun durch siner heiligen urstendi willen. amen.
der vierde sunnentac.
omne datum optimum et omne donum perfectum desursum est
descendens a patre luminum. unser maister, der guote sant jacob,
der sprichet hiute an dem heiligen ampt zuo ziu: min vil lieben gebrueder,
únser herre got der hat iuch also geschaffen, daz ir habt selbechur,
daz ist daz daz ir paidiu guot unde och ubel wol getuon
mugent. die guotæte die enmuget ir aver niht volbringen ane sine
helfe, die súnde die muezet ir aver ane in volenden. wan swenne so
ir an die súnde gedenchet unde ir die in iuwerm gemuet uf geleit, so
chumt sa der tievel unde zuent er sin fiur dar under, daz ist daz daz
er iu denne git die girde unde den glust, daz ir die volbringet nach
sim willen. swenne so ir och denne an die guotæte gedenchet unde
ir die in iuwerm gemuete uf geleit, so chumt och sa únser herre got
unde zunt er och sin fiur dar under, daz ist daz daz er iu denne die
craft git mit dem heiligen geiste, daz ir allen sinen willen dar an
erfullet. von dannen swaz so ir sunden unde unrehtes beget, daz muozet
ir allez paidiu von iu selben unde och mit dem vient begen, wan die
súnde die sint sin wille unde sint och sine gabe. swaz so ir aver
denne guotæte beget, daz ist allez von únsers herren gnade unde ist
och sin gabe, wan die besten unde die obersten gabe die git er, daz
ist der heilige geist unde der ewige lip; wan da von so ist unde
haizet och er ein vater der gnaden unde des ewigen liehtes. voluntarie
genuit nos verbo veritatis. wan er nu ein vater ist der obersten
gabe, so hat er och in sim unverwandelichem muote allez daz geordent
daz guot unde reht ist, so ist och er vil lieber herre niht unstæte
unde ist niht wankels muotes als wir arme menschen sin, sunder
swaz so er ze ainem male uf geleit, daz muoz immer ewic sin. mit
dem selben sim unverwandelichem muote da hat er iuch an alle iuwer
garne mit dem heiligen gotes worte zuo sim rich geladen. des mugt
och ir zware immer wol vro sin, wan daz sult ir wizzen, spricht der
guote sant jacob, daz ich unde ander min husgenoze dazz vil mænger
stete daz heilige gotes wort wolten haben geprediget unde daz úns
daz der heilige geist verbot, daz wir den liuten die da waren daz
heilige gotes wort vor predigeten. unde war umbe aver er daz tæte,
der heilige geist, daz waz in siner ordenunge unde waz och vil lihte
da von daz er daz wol weste daz die liute dar nach únserm herren
got abtruennic wurden. wan der heilige gloube der ist senfte ze enphahende,
wan muoz in aver mit ærbeiten behalten. propter quod
abicientes omnem inmundiciam. von dannen wan och únser herre do
daz iu daz wol verweste daz ir im niht abtruennic wurdet, dar umbe
so hat och er iuch zuo zim riche geladen. dar wider so sult och ir
allez daz von iuwerm herze sundern daz wider sinen hulden si unde
sult daz heilige gotes wort mit aller duemuet enpfahen unde och behalten,
als ir da mit genesen sult hinz dem ewigem libe. des helfe
iu der ware gotes sun. amen.
ewangelium.
vado ad eum, qui misit me etc. so schribt úns och hiute der
guote sant johannes an siner heren botschefte da von wie unser
herre sinen jungern da vor seite daz er schiere ze himel varn wolte.
da wurden si vil truric umbe daz si sich siner lieben gagenwurte
denne darben solten. do trost aver er si vil wol unde gehiez in daz
er in sinen heiligen geist ze helfe unde ze troste senden wolte unde
seit in och do daz dar zuo, waz och sins heiligen geistes ampt unde
gewalt in dirre welte sin solte. da sult och ir ein lúzel von vernemen,
wan únser herre der sprach also:< swenne so der heilige geist chumt,
den ich iu da sende, der wol weiz iuwern ungelouben unde iuwer
unstætecheit, von dannen so spricht och er dise welt an unde refset
die umb die sunde unde umb ir warhait unde umb daz gerihte.> waz
och die dri sache nu sin, daz sult ir merchen. de peccato quidem,
quia non crediderunt in me. die súnde da der heilige geist dise welte
umbe refset unde an sprichet, daz ist daz daz si so garlichen noch
so erliche niht gloubet an den waren gotes sun, so si von rehte solte,
wan diu maiste mengi diu ist im vient unde ist im abtruennic worden,
unde di niun an in gloubent, daz die boslichen an in gloubent; wan
der ist laider lúzel die den anthaiz unde die triuwe behalten, die si
da im gehiezen in dem heiligen toufe. daz ist diu súnde unde daz
unreht da der heilige geist dise welte da umbe verdamnet unde vertailet.
de justicia vero, quia ad patrem vado. daz reht da der
heilige geist dise welte umb an sprichet daz ist daz daz disiu welte
der heiligen zwelfpotten lere so volleclichen niht behaltet so si von
rehte solte. wan die heiligen zwelfpotten die únsern herren sahen
unde horten, die warn och unde gaben och do dar nach warz urkúnde
paidiu mit worten unde mit werken dem heiligen gotes rehte. unde
och von dannen, swa so denne disiu welte daz ir urchunde unde die
gotes warhait so volleclichen niht behaltet so si von rehte solte, daz
ist diu warheit unde daz reht, da der heilige geizt dise welt umb verdamt
unde vertailet. de judicio vero, quia princeps mundi hujus jam
judicatus est. daz gerihte da der heilige geist dise welte och umb
an sprichet daz ist diu urtailde unde daz gerihte daz hie bevor da
ze himele ergienc, als ir ofte wol vernomen habt. wan da gesatzte
sich der obersten engel ainer durch sin ubermuot wider dem almæhtigem
got, den vertailt unde verstiez och sa únser herre got mit allen
sinen nachvolgærn. die urtailde unde daz gerihte daz hat alliu disiu
welt wol vernomen, wan daz waz och so groz, daz alliu disiu welt
des da bilde nemen solte: ob unser herre got des heren engels unde
der heren engelschen nature niht schonet, ern liez sin gerihte úber die gen, daz er vil michels minder der menschlichen nature entlibet,
ern laze och sin zorn úber die gen, swa so diu dem tiefel gerner
dienet denne ir schepfær. wan alsam der tiefel hie bevor mit allen
den verstozen wart die im do nach volgeton, alsam wirt er och
noch her nach mit allen den verdamt unde vertailt die im och nu
da nach volgent. wan zware daz ist och daz gerihte unde diu urtailde
da der heilige geist alle dise welte umb an spricht. wan er waiz vil
wol daz daz dem heiligen christo vil lait ist, von des gotlichem herzen
er da get: swer so daz von sinen schulden verwurchet, daz im der
sin vil heilige tot, da er allez manchuenne vil harte mit erarnt hat,
ze deheinen helfen niht chomen sol. des erlaze aver er iuch, der ware
gotes sun, durch siner heiligen urstendi willen. amen.
der fúnft sunnentac.
estote factores verbi et non auditores tantum. unser maister,
der guot sant jacob, der sprichet hiut an dem heiligen ampt zuo ziu:
ir sult iuch des vlizen wie ir paidiu daz heilige gots wort mit aller
andaht hoert unde och mit den guoten werchen erfullet. wan swer so
daz gotes wort hoeret unde sin aver mit den guoten werchen niht
behaltet, der ist zuo dem manne gebenmazet der sich da ersiht in
einem spiegel unde aver denne dar nach des vil schiere vergizet wie
er da vor getan wære. qui autem perspexerit in lege perfecte libertatis
et permanserit etc. swer so aver denne daz heilige gots wort mit der
andaht hoeret, daz er im des da bi bilde nimt, daz únser herre got
sin riche nach sinen gnaden vil mængem súndære mit getailet hat,
unde daz och uf die selben gnade, daz heilige gotes wort, mit den
guoten werchen wol erfuellet, daz ist der sælige; wan dem git
och unser herre got an zwivel die vollen vruede unde die ewigen
gnade. si quis autem putat se religiosum esse etc. nu, sprichet der
guote sant jacob, wan och nu iuwer leben vor got sol durnæhteclich
sin, so gezimt och daz iuwerr durnæht wol daz ir zaller vorderst
iuwerr zungen maister sit, daz ist daz daz ir iuch behuet vor allen
uberfluezigen worten unde vor aller unchúschen rede, wan von der
unchúschen rede da chument och dikke die unchúschen werch von.
religio munda et immaculata etc. son ist aver únserm herren got
iuwer êhaltechait anders niht ainpfanclich, irn sit och beidiu chúsche
unde raine ze libe unde ze sele unde irn gebt och dar zuo iuwer
heilic almuosen witewen unde weisen. wan alsam disiu welte die armen
versmahet durch ir armuot unde die richen ert durch ir richtuom,
also versmahet aver únser herre got die richen durch ir hohvart unde
minnet die armen durch ir duemuet. von dannen so wil och er daz daz
ir den armen iuwer almuosen gebt, wan die enmugen iu sin niht
gedanken; unde als aver die gevruet werdent von iuwerm almuosen,
also gefruet och er iuwer sele mit der vollen vruede unde mit der
ewigen gnade. die gebe iu der ware gotes sun durch siner heiligen
urstendi willen. amen.
ewangelium.
usque modo non petistis quicquam in nomine meo etc.
so schribet úns och hiute der guot sant johannes an siner heren botschefte
da von wie únser herre sinen jungern daz gehiez: swes so si
sinen vater in sim namen gebæten, daz er si des gewert.< wan nu
únz her>, sprach únser herre,< do ne pat ir minen vater in minem
namen nihtes, nu pit in des daz ir in mim namen die vollen vruede
haben muezt. wan min vater>, sprach er,< der ist iu holt, wan ir bint
och mir holt unde gloubt daz warz daz ich von im her an dise welt
chomen bin. wan ich chom von mim vater her an dise welt, nu wil
och ich dise welt lazen unde wil hinz himel varn wider zuo mim
vater.> die rede die ret únser herre mit sinen jungern, als wir nu
begen, vor siner heiligen ufverte. der rede der sult och ir iuch wol
troesten: swes so ir nu hiut sinen lieben vater gepitet in sim namen,
daz er iuch des gewert. nu pit och den vil lieben vater hiut umb
alle die angest unde umb alle die not diu iu werrende si an dem libe
unde an der sele unde aver næmelichen, daz iu diu volle vruede werden
mueze. wan únser herre der sprach zuo sinen jungern:< pitet minen
vater des in mim namen, daz er iu voll vruede gebe.> diu volle vruede
daz ist diu ewige vruede, wan in disem libe da enmac niemen dehaine
voll vruede gehaben. von dannen so sult och ir den himelschen vater
ze aller vordest umb die sache piten die iu nútze unde guot
sin hinz der vollen vruede, daz ist der ewige lip. den gebe er iu durch
sins vil lieben suns willen. amen.
an dem cruezetage.
confitemini alterutrum peccata vestra etc. unser maister, der
guot sant jacob, der sprichet hiute an dem heiligen ampt zuo ziu:
ir sult wizen, swie hailiclichen die heiligen gotes trut unde die heiligen
gotes marterær hie bevor lebten, daz si idoch dar umb zuo der herten
marter strebten unde daz si dar umbe den grimmen tot churn, daz
si sich da mit ir schepfære ie baz unde baz genahten, unde ob si
och iender dehain wenige antlazîge súnde heten, die idoch in disem
libe niemen ân gesin mac, daz si die da mit ane wurden unde daz
si luter unde raine fúr ir schepfær chomen muosen. nu enmuotet aver
únser herre got der marter von iu nu niht, sunder er muotet von iu
anders niht niuwan daz ir triuwe unde warhait under ein ander habt
unde daz ir got unde iuwern næhsten minnet; unde swa ir aver dar
under paidiu von des viendes ræten unde och von iuwer selbes broedechait
in deheine schulde chomen sit, daz ir der ze rehter chantnússe komt
mit der heiligen pihte. wan anders so ne mugt ir die sunde niht ane
werden, da ir iuch paidiu got mit enpfroemdet habt unde och iuch dem
vient genæht habt. wan die tugende unde die craft die hat die heilige
pihte: swenne so der súndær sin pihte ze aim male rehte getuot, daz der
tiefel der súnden denne nie mere enwaiz noch des súndærs denne
niht mer erchennet, swie vil er halt sins willen da vor getan habe. zware
uf die rede so sult ir halt iuwer pihte vil gerne tuon, daz si iu der tiefel
denne niumer chunne verwizen. multum enim valet deprecatio justi
assidua. swenne so och denne der súndær mit pihte unde mit buoze
sich bechert, so haizt er denne ain rehter man. wan so sol er och
denne sins gebetes hinz got pflegen, daz er iht mere in deheine so
groze schulde chom, wan des rehten mannes gebet daz hat vor got
vil groze craft. des haben wir urchúnde an dem hailigen wissagen,
von dem wir hiut da lesen an dem hailigen ampt, der hiez elyas.
wan pi des ziten da warn die liute únserm herren got ungehorsam.
do si der hailige wissage do niht becheren mohte, do pat er únsern
herren des daz er en drin jarn unde en sehs manoden weder tou
noch regen uf die erde niht santi dar umbe, daz si der hunger unde
der lange zadel des betwunge, daz si sich becheren muesen. do si sich
do becherten, do pat er aver únsern herren got do daz er der welte
zitelich weter ze helfe unde ze troste sante. an dem selben heren
wissagen da haben wir des urchuende an wie groze craft des rehten
mannes gebet vor got habe. wan swenne so der guot man an sim
gebet stet, so stet der himel ob im offen unde choment die
hailigen engel unde enpfahent sin heiligez gebet da unde bringent
daz hinz himel fur den almehtigen got. si quis autem ex vobis erraverit
a veritate et converterit quis eum. von dannen so sult och ir
vil gerne iuwers gebetes vil emzclichen pflegen paidiu umb iuch selben
unde och umb alle die heilige christenheit unde sult den tumben
wisen unde leren unde sult den súndær von sim unreht becheren,
wan dar umb so vergit iu únser herre got alle iuwer súnde unde git
iu den ewigen lip. den geb iu der ware gotes sun dur siner gnaden
willen. amen. ewangelium.
si quis vestrum habebit amicum etc. so schribet úns hiute der
guot sant lucas an siner heren botschefte da von wie únsern herren
sin junger des paten daz er si ir gebet lert, wie si peten solten: do
lert er si den heiligen pater noster, unde do er si den gelert, do
sprach er do diu wort dar nach, diu wir nu hiute da lesen an dem
heiligen ampt.< swelher iuwer>, sprach er,< ein vriunt hete unde choem
er hinz des huese umb eine mitte naht unde clopfet er da an des tuer
unde spræche: vriunt, stant uf unde entlihe mir drier brote, wan mir
ist ein min vriunt komen ab der straze, nu enhan ich im niht ze
gebende; so spricht vil liht iuwer vriunt, vor des tuer ir da stant: nu
ne mue mich niht, wan min tuer diu ist beslozen unde bin paidiu ich
selbe unde miniu chint in miner reste unde enmac niht uf gesten
unde enmac dir och niht gelichen. so sage ich iu daz>, spricht
únser herre,< unde wil der iuwer vriunt umb daz niht uf sten daz er
iuwer vriunt ist, clopft et ir denne stætelichen dazz siner tiur, so muoz
idoch er hinz jungest uf sten durch daz daz ir im ungemach tuot
unde muoz iu geben des ir in da bittet. also sage ich iu>, spricht
unser herre,< bittent ir, iu wirt gegeben; suocht ir, ir vindent;
clopft ir, iu wirt uf getan. wan swer da bittet, dem gibt man; unde
swer da suochet, der vindet; unde swer da clopfet, dem wirt uf
getan.> - - - mit der rede so ist betuetet daz iu unser herre daz wol
erzaiget daz er wil daz ir in stateclichen unde zallen ziten bitten
sult. wan der vriunt, hinz des tuer ir da umb die mitten naht chomen
suelt, daz ist er selbe. wan diu naht diu bezaichent die mænicvalten
angest unde ærbeit dirre welte. diu driu brot daz ist der vater unde
der sun unde der heilige geist der iuch da troesten unde vruewen sol
beidiu ze disem libe unde ze dem ewigen libe. iuwer vriunt der iu
da von der straze mueder chomen ist unde den ir selbe da niht beruochen
muegt daz ist daz: swenne so ir iuwer leben an sehende
werdent unde iuch iuwer suende geriuwent, wan da enmugt ir denne
niht von chomen an únsers herren hilfe, so sult ir clopfen an die
sinen tuer. diu tuer daz ist daz heilige gotes wort unde diu heilige
schrift. wan diu rat iu daz, swenne so ir únsern herren unde sine
gnade suochen went unde vinden welt, daz ir alrerst paidiu mit bihte
unde mit puoze unde mit aller slahte guotæte iuwer herze ersúbert
unde errainet vor aller der achust dirre welte, so mugt ir in denne
wol bitten aller iuwer notdurft. so ne sult och ir denne von dem
gebet unde von dem suochende unde von dem clopfende nimmer
mere chomen unz daz er iu uf tuo die tuer siner barmunge unde iu
gebe den ewigen lip. den gebe iu der ware gots sun dur siner gnaden
willen. amen.
als daz heilige crueze funden wart.
hoc signum crucis erit in celo etc. wan wir nu húte begen die
gehuegde unde den tac des heiligen kruezes, als daz selbe here crueze
erhaben unde erfunden wart, so sult och ir churzlichen vernemen wie
daz erhaben unde erfunden wurde. wan do únser herre dar an erstarp,
do namen ez die juden unde och der zwaiger schacher galgen, die
bi únserm herren da erhangen warn, unde begruoben die mit dem
heiligen crueze vil tiefe in die erde. da lac daz here crueze in der erde
verborgen unz an eins vil heiligen babst zit, der hiez silvester. bi
des ziten was och do ze rome ain chaiser, der hiez constantinus,
der was ein heiden, unde sait im der heilige babst daz gotes wort
als lange vor unz daz er in zuo dem heiligen toufe braht. wan sin
och do got ruochunge haben wolte unde im sine becherde amphanclich
was, do sant er im siechtuom an: der chaiser was miselsúhtic,
unde wart aver sa gesunt in dem toufe. da wart do dazze
rome unde úber alle die christenheit ein vil groeziu vruede von daz
der chaiser paidiu bechert unde ouch gesunt was worden in dem
heiligen toufe. daz gestuont och do dar nach vil unlange únz daz
der chaiser ain hervart suochen solte uf die heiden, da hat er groze
sorge zuo. da erschain aver im ein heiliger engel in sime troume
unde underwisth in des, daz er solt fueren einen roten vanen, der
gezaichent wære nach dem heiligen crueze, da mit so solt er allen
sinen vienden ane gesigen. do der chaiser do erwachete, do wart er
vil vro unde tet als er von dem engel underwisth was unde hiez im
vor fueren ainen roten hervanen, der nach dem heiligen crueze gezaichent
was, unde gesigt er mit dem heren zaichen allen sinen vienden
an. da wart aver do ein vil groeziu vruede von, unde von der selben
vruede unde durch die liebe des heiligen cruezes so fuor iesa des chaisers
muoter, diu hiez sant elene, hinz jerusalem, daz si da suochen unde
och vil gerne vinden wolte daz ware zaichen, daz heilige crueze, da
got allez manchuenne an erlost hete. do si chom hinz jerusalem, da
hiez si alle die juden vahen die da waren unde drot in allen an den
lip, si ne zaigten ir die stat da si daz heilige crueze verborgen unde
begraben heten. die juden die zaigten do der chaiserinne alle uf einen
juden, der under in der aller herst unde der aller wist was.
den hiez diu chaiserinne do vahen unde betwang in des daz er zaigen
muose an die stat da daz heilige crueze begraben was. diu stat diu
was idoch vil harte verborgen unde verholn, wan si was ælliu verwahsen
mit nezeln unde mit dorn. da viel do diu chaiserinne encruezstal
nider unde bat den waren gots sun, daz er ir selbe sin heiligez
crueze geruochte zeroffen. da wart och do sambalde ertpibe unde rouch
wirouch unde mirrensmac uf von der erde an der stete da daz heilige
crueze da begraben was. da hiez do diu chaiserinne in graben unze
si daz here crueze vant unde och die iseninen nagele, da únser
herre mit genagelt was zuo dem selben crueze. da lagen och bi der
zwaiger schacher galgen, die ouch da begraben wurden mit dem
heren gotes crueze. do aver do dar an zwivel wart, welhes da wære
des schachers galge oder daz vron gotes crueze, do truoc man balde
einen toten man dar, unde als schiere so man den beruort mit dem
gotes crueze, do stuonde er uf von dem tode. da wart och do vil
groeziu froede, als daz do wol billich was daz daz here crueze funden
unde eroffent was. daz ist diu hohgezit, die ir hiute beget, daz ist
des heiligen cruezes tac. den súlt och ir hiute eren im ze lobe unde
zern, dem heiligen christo, der iuch dar an erchouffet unde erlost
hat von dem ewigem tode. wan er vil lieber herre hat siner heiligen
marter unde dem christenlichem glouben da mit ain offenz
urchunde gegeben, daz der tiefel daz selbe zaichen allenthalben
schuehet unde fliuhet unde daz iu daz selbe zaichen ain segen ist unde
dem tiefel ain fluht ist unde iu ain trost unde ain scherm unde aver
dem tiefel ain also getaner halschlac, des er nindert entar enbiten.
daz selbe here zaichen daz bringet och der ware gotes sun an dem
jungestem tage an sin groze gerihte, wan daz ist zware daz sin here
sperzaichen unde der sin rot hervane, da er an dem tage allen sinen
vienden mit an gesigt, daz er die vertailt mit dem ewigen tode unde
aver iuch mit behaltet hinz dem ewigen libe. des helfe iu der ware
gotes sun. amen.
aber von dem heiligen krúze.
plantaverat autem dominus deus paradisum voluptatis a principio.
wir lesen an der heiligen schrift da von wie únser herre got
von angenge der welt geschuof unde hiez werden daz here paradise.
< paradise>, daz sprichet< ein boungarte der wirtschefte.> den boumgarten
der wirtschefte den gephlanzte unde hiez werden únser herre
got von angenge der welt. in dem selben paradise unde in dem boumgarten
der wirtschefte da geschuof och únser herre got inne ainen
ursprinch. uz dem ainem urspringe da fluzen vier wazer uz en allen
vier halben in daz paradis, daz diu vier wazer fueht gaben allem
dem poungarten. bi den selben vier wazern da stuonden och bi, als
daz got wolte, vil mænger schoener bluome unde vil manic lussamer
boum unde stuond och enmittem under den boumen allen ain boum,
der was idoch ob den boumen allen; wan der boum hiez ain boum
des libes, wan der boum hete die craft unde die tugende, swer so
sins wuochers unde sins obezes zainem mal genoz, daz der immer
mere lebte in allen sinen tugenden untoetlich. disiu rede diu ist ain
bizaichenunge dirre zit, als diu heilige christenheit nu stet. wan in
dem boungarten dirre welte da ist inne der brunne unde der ursprinc
da diu vier wazer da uz vliezent. qui est alfa et omega, id est initium
et finis. wan daz ist er selbe, únser herre, der heilige christus, wan
er ist zware ain angenge unde ain ende unde ain ursprinc aller guoten
dinge. diu vier wazzer diu da von im fliezent daz sint diu hailigen
ewangelia, diu er vil lieber herre selbe mit sim goetlichem munde
gesprochen hat ze helfe unde ze troste aller dirre welte unde da er
mit gevestent unde gestætet hat die heilige christenheit unde den
heiligen glouben. bi den selben vier wazern da ist och bi gewurzet
unde gewahsen vil mænic guot wurze unde vil manic edel boum, den
daz selbe goetlich wazer alle fueht unde craft hat gegeben. die boume
daz sint aver die heiligen gots botten unde die heiligen marterære
unde die heiligen bihtigære, wan daz sint die zware, die únser
herre got mit der fuehte sins heiligen geistes also gevestent hat, daz
si wol von rehte haizent unde och sint die boume unde die irmsuele
der heiligen christenheit, wan si die mit ir guottæte uf habent. under
den selben edeln boumen da stuont idoch ain boum under, der ist
ob in allen, wan der boum der ist der boum das libes. dem ainen
boume dem nigent si alle, dem dienent si alle, wan der boum daz
ist daz heilige crueze, des tac ir hiut beget; wan daz ist der boum
des ewigen libes, wan zware sin obeze unde sin wuocher daz ist er
selbe, únser herre, der heilige christus. so wol ouch úns vil armen
súndærn hiute unde immer mere des wart daz der selbe edel boum
uf dirre erde ie gewahsen solte, da úns also getan genade unde vruede
von chomen solte. wan des boumes saf das was der rote swaiz der
da fluoz uz des heiligen christes siten; sin bluete daz waren die roten
bluotes zahere die da nider truffen von sinen handen unde von sinen
fuezen. den boum den sult ir hiute unde zallen ziten eren im ze lobe
unde ze eren dem heiligen christo, der sich selben an dem selben
boume iu da hat gegeben ze aim ewigen obeze unde zainer ewigen
spise. wan der boum der hat die tugende unde die craft, swer so
sins wuochers unde sins obezes zaimal genúzet, daz der immer mere
lebt in allen sinen tugenden unde in allen sinen creften untotlich.
daz och ir des selben obezes tailniuftic muezet werden, des helf
iu der selbe ware gotes sun. amen.
von der heiligen chirhwihi.
egressus jhesus perambulabat jhericho etc. uns schribet hiute
der guote sant lucas wie únser herre zuo zainer stete fuere, diu hiez
jericho. da was ain richer man inne, der hiez zacheus, der wolte
únsern herren gern gesehen haben; do ne mohter nindert zuo zim
chomen vor der menigi unde vor dem grozem gedrange, dar zuo so
was er ouch an dem libe ain weniger man. durch die not so gienc
er zuo der straze da únsers herren wec da hin was unde staiger da
uf einen boum, daz er únsern herren ab dem boume gesehen mohte.
do únser herre do chom zuo dem boume, do sprach er zuo zim:
< zachee, festinans descende; stic vil balde her abe dem boume, wan
ich muoz mit dir hiute in dime huse bliben.> der rede der wart der
sælige man vil vro unde enpfieng er únsern herren vil vroelichen in
sime huse. do aver do das die liute unde diu menigi ersach, daz er
hinz aime súndigem manne gechert was, diu hete daz ze nide. do
wider do sprach aver do zacheus zuo únserm herren:< ecce, dimidium
bonorum etc. herre>, sprach er,< allez daz ich han daz wil ich enzwain
tailen unde wil daz ain tail allez armen liuten geben unde wil mit
dem andern tail allen den gelten unde wider geben, den ich dehein
leit oder dehein schaden getan han, vierspilde.> do sprach únser
herre:< hiute ist disem hus gnade unde hail geschen.> daz ist daz
heilige ewangelium, da wir nu hiute hie mit begen dise groze hohgezit.
daz hat ouch allez vil groze bezaichenunge, der suelt ouch ir
ain luezel vernemen. jericho, diu stat da únser herre da zuo chom,
diu bezaichent die unstætechait unde die zergancnuesse dirre welte,
wan da chom únser herre zuo, do er warr trost an dise welte chom
durch der armen súndær willen. der riche man der do da was unde
der únsern herren niht gesehen mohte vor der menigi unde von der
wenigi, der bezaichent alle haidenschen diet, wan die haiden die
waren riche unde warn ouch nach der welte wise, si ne mohten idoch
únsers herren niht gesehen vor dem grozen gedrange. der gedranc
daz was vil mænic abgot unde vil mænic boeser gaist, den ælliu haidenschiu
diet da nach volget unde dienet, da von ouch si ir schepfærs
niht gesehen mohten noch erchennen. do si aver do vernamen daz
heilige gotes wort, do stigen si sa, do fluhen si sa durch die gotes
liebe zuo dem boume, daz si dar uf enpfluhen dem schædelichem gedrange.
der boum daz ist daz heilige crueze, da got alle súndære an
erloest hat, daz ist der heilige gloube. wan do diu heilige christenheit
diu da von der haidenschefte chomen ist, den heiligen glouben enpfienc,
do het si den apgoetern unde dem tievel widerseit unde
het sich genahet zuo dem heiligen christo. zachee, festinans descende.
do nahet ouch er sich von sinen gnaden zuo zir, wan do sprach er:
nu du den apgoetern unde dem tievel durch mich widerseit hast unde zuo
minen gnaden geflohen bist, nu soltu och nach mime gebot unde nach
minem rate leben; so soltu stigen unde vliehen von allen den sachen,
die du ê ze súnden minntest unde liebtest, so wil ich mit dir in disem
huese unde in dim huese beliben. et cum viderent omnes, murmurabant
dicentes. do aver do diu menigi ersach, diu mit únserm herren
do da was, daz er sine gnade hinz aim so unrehten manne cherte,
daz er die heilige christenheit bechert hete, diu het daz ze nide. diu
menigi daz sint die boesen juden, wan die habent halt daz noch hiute
disse tages ze haze unde ze nide, daz únser herre got der heiligen
christenheit sin riche goffent hat. stans autem zacheus dixit ad dominum.
dar umb so sprichet och nu diu heilige christenheit, daz sint
alle die sæiligen unde die guoten unde swer so durch die gotes
minne alle dise welt versmahet.< ich wil, herre, allez daz daz ich han,
daz will ich allez durch dine hulde lazen, wan da wil ich paidiu in
dim namen allez armen liuten geben, unde ob ich iemen beswert han,
daz will ich allez suenen.> dixit autem dominus, quia hodie huic domui
salus facta est. dar wider so sprichet nu hiute únser herre:< dar umbe
so chom och ich her ze dime huese, daz ich minen segen dar úber
tæte, daz min reste unde min wesen bi dir gesin moehte.> daz hues da
únser herre sinen segen da uber getan hat, daz ist ditze heilige
gots hus da ir iuch hiute uf sine gnade inne besamt habt. wan da súlt ir hiute von sinen gnaden vil wol inne getroest unde gevroet
werden von der heiligen engel zuochunft, die ditze heilige gotes hues
hiute hie besuochent unde die iuwer heiligez gebet hiute hie enpfahent
unde die daz hiute hinz himel bringent fuer den almehtigen got
umb alle iuwer angest unde umb alle iuwer not. venit enim filius
hominis etc. daz hus da och únser herre sin reste unde sin wesen
inne haben wil daz ist ouch paidiu diu heilige christenheit unde ist
och sunderlichen ain ieslichiu sæiligiu sele, wan daz ist daz hus zware
da der ware gotes sun sinen segen úber getan hat. wan daz sprichet
er selbe, daz er umb daz in dise welte chomen si, daz er die armen
súndær suochen unde behalten welle. alsam muez er iuch tuon durch
siner gnaden willen. amen.
von der chirhwihi.
bene fundata est domus domini supra firmam petram. disiu
groze hohgezit die ir hiut beget, daz ist diu chirwihi ditz heiligen
gotes hueses. da súlt ir von rehte vroede unde liebe zuo haben, wan
swa so man deheines heiligen gotes huses chirchwihi beget, da beget
man och de gehuegde unde die hohgezit iuwer gaistlichen muoter, daz
ist diu heilige christenheit, mit der ir wider erborn sit von dem
ewigen tode hinz dem ewigen libe. der tac der selben iuwer gaistlichen
muoter unde gebúrte daz ist daz, swen so ain ieslich
man getoufet wirt in dem namen des heiligen christes, den solt och
únser ieslicher vil billichen zallen ziten dulten unde eren, die hohgezit
únser lieben gaistlichen muoter, der heiligen christenheit, swa
so man die beget, als wir nu hiute hie tuon in disem heiligen gots
huse. wan die bege wir hiut in disem heiligen gotes huese, daz hat
ein ebenmazunge zuo dem huese der heiligen christenheit. die rede
die súlt ir da bi merchen wie ditz heilige gotes hues erbuewen unde
gezimbert si. wan ditz heilige gotes hues daz hat vier wende enzwai
getailt. daz uzer tail daz haizet ein lanchus, daz inner tail daz haizet
ain chor. in dem lanchues da stent die laigen inne, in dem chor da
stet diu pfaffhait unde der altær inne. uf dem altær da ist zallen
ziten daz hailtuom unde daz lieht uffe. so hat ez och venster unde
wendelstaine unde gloggen dar uffe. daz ist allez ein ebenmazunge
dem huese der heiligen christenheit. wan daz hues der heiligen christenheit
daz hat och vier wende, daz sint diu heiligen vier ewangelia
únsers herren, da mit bevangen unde beslozen ist elliu diu gemainde
unde elliu diu ordenunge aller christenheit. die vier wende die sint
ouch enzwai getailt. daz ain tail daz sint alle lailiute, die gehorent
zuo dem lanchues, daz sint alle die die mit elichem hîrat chuslichen
unde rainclichen nach ir rehte lebent. daz ander tail daz sint alle
gaistliche liute, die gehoerent zuo dem chore unde zuo dem gots
dienst, wan die suln sich dar zuo muozen, daz si zallen ziten also
berait sin, daz si dem almehtigen got chuesclichen unde rainclichen
dienen. der altær der da ist in dem huese der heiligen christenheit,
daz ist er selbe, únser herre, wan dem sult ir zallen ziten iuwer opfer
unde waren anthaiz also laisten, daz ouch ir von im getroest unde
gevruet werdet paidiu ze disem libe unde ze dem ewigen libe. daz
hailtuom daz da ze allen ziten uf dem altær ist, daz bezaichent die
guoten unde die rehten, alle die die chueslichen unde rainclichen
lebent, wan mit den so wil der heilige christus sin reste unde sin
wesen zallen ziten haben. daz lieht daz och da brinnet uf dem altær,
daz bezaichent den trost unde die gabe des heiligen gaistes, wan da
mit so wil der ware gotes sun alle die beschermen unde behueten,
die im da dient hinz dem ewigen libe. die tuerne unde die wendelstaine
die bezaichent den pabst unde alle gaistliche rihtære. diu
venster unde die gloggen die bezaichent alle gaistliche lerær, die
paidiu mit den guoten worten unde mit guoten werchen der heiligen
christenheit die guote lere suln vor tragen. daz ist daz here gotshues,
des gehugde ir hiut beget; daz ist daz stæt gotshues, daz da gezimbert
ist uf die ewigen gruntveste, daz ist got selber.
von der chirhwihi.
sapientia edificavit sibi domum, excidit columnas septem. disiu
here hohgezit, die wir hiute hie begen, daz ist diu chirhwihi
disse heiligen gotes hueses. da von so lesen wir och daz an der heiligen
schrift wie der riche unde der wise chúnic salemon da ze jerusalem
och hie bevor zimbert æin muenster mit allem dem richtuom unde
nach allem wistuome unde im got selbe verlihen hete. daz selbe here
gotshues, daz zimbert er in siben jaren. unde do erz zimbert, do zimbert
erz och also, daz in dem selben heren gotshuese nie vernomen wart
deheiner slahte wafen slac, wan paidiu de quaderstaine unde och daz
holzwerch daz dar zuo gehorte daz waz allez vil verre hindan gefueget
unde gordent, als man ain ieslichez legen solte an sine stat. daz
muenster daz het och chor unde altær, unde gienc diu tuer in daz
muenster an der zeswen lancsiten unde stuont och iesa engegen der
selben tuer ain toufbottege, diu was erin unde was och gegozen uf
zwelf erin ohsen, der heten dri diu hobt gechert ostert unde dri
westert unde dri sundert unde dri nordert unde heten iriu hobt her
fúr gechert unde heten ir zægel hin under die toufbottegen gechert.
do der chuenic salemon do daz here gotshues nach sim willen allez
volbraht, do heterz och allez also geziert, daz man weder des stainwerches
noch des holzwerches innerhalp niht gesehen mohte, sunder
er het ez allez bedechet mit golde. do besant och do der chúnic alle
sin fuersten zuo der chirhwihi des heren gotshueses unde gienger selbe
fúr die vron reste unde chniet nider an paidiu chnie unde huop
sin hende paide uf hinz himele unde bat den almehtigen got, daz er
von sinen gnaden sinen segen úber daz selbe here gotshues also tæte,
daz alle die da gevroet unde getroest wurden die sin gnade da besuohten.
da wart och sampalde ain nebel so grozer in dem muenster,
daz die briester von dem nebel in dem muenster niht gesehen mohten.
do der chuenic do sin gebet do volsprach unde er wider uf gestuont
von sim gebet, do huober sin hende uf unde segent er alle die da
warn. da wart och sambalde ain vil groeziu vroede unde opfert paidiu
der chuenic unde alle sine fuersten vil mænic tusent houbt paidiu rinder
unde schaf der heiligen chirwihi ze lobe unde ze eren. do sant do
der chuenic sine wise botten uz verre in diu lant unde hiez im goldes
vil zesæmen bringen. dar under so vernam och mer von dem wisen
salomone ain vil heriu kuenigin, diu was von der mor lande. diu fuor
och do sa ze jerusalem mit vil grozem ingesinde zuo dem chuenige
solomone. diu fuert och goldes unde edels gestaines harte vil, daz
truogen olbenten mit ir, wan si wolt versuochen unde bewaren des
chueniges wishait. unde do aver si do des kueniges wisheit vernam
unde och sin groze herschaft ersach, do chunde si im nihtes gantwurten,
wan do sprach si:< her kuenic, ich hete vil groeziu mær von
dir vernomen in mim lande, nu sihe aver ich daz wol daz ez
mir niht halbes geseit was, daz ich allez an dir ersehen han unde
erfunden han.> do zimbert och do der kuenic salomon ain kuenclich
gesidele, ain kuenclichen dincstuol, der was aller helfenbainin unde
was aller úbergúldet, unde giengen uf daz gesidele sehs grede unde
stuonden uf den sehs greden zwelf luewen, unde giengen zaller oberst
neben des kúniges siten zwuo hende, die habeten den stuol allen ze
sæmene unde stuonden ouch bi ietwederr hant ein grozer lue. daz was
daz jungeste werch, daz der kuenic salomon worhte; daz was och daz
aller groezeste werch, daz in allen richen erziuget wart. der riche
unde der wise kuenic salomon der bezaichent únsern herren, so niemen
richerr noch wiserr was noch ist wan salomon, daz sprichet och
< fridesamer>. der fridesam kuenic haizet och únser herre durch daz,
wan er hat von sinen gnaden die alten unminne versuenet, diu da enzwischen
dem almehtigen got was unde allem manchuenne. der selbe
fridsame kuenic der zimbert im ein hues sim heiligen namen ze lobe
unde zeren unde aller dirre welte zetroste. daz selbe hues unde der
selbe her sal daz ist diu menschliche natuere, die er im da nam von
der heren maide libe. daz hues daz zimbert im selbe der riche unde
der wise kuenic paidiu nach sim grozem richtuome unde och nach
sim grozem wistuome, wan diu chostunge diu dar zuo was, der
was vil unde unzallich. divitiae bonitatis suae. wan daz was diu groze
guete der sinen gotlichen unde kueniclichen milte, diu in vil lieben
herren dar zuo betwanc, daz im daz niht versmaht, ern wolte durch
úns arme súndær selbe ain mensch werden. sinen chueniclichen wistuom,
den sultir och dar an betrahten, daz diu selbe gnade elliu verborgen
unde verholn was den vil ungetriuwen tievel unde daz si och
dar zuo was úber allen menschlichen sin; wan elliu disiu welt diu
mohte daz niht betrahten wie ain maiget ane man swanger solte
werden unde wie si unbewollen muoter solte werden. ain also getan
hues daz zimbert im der wise salomon in siben jarn. unde do er daz
hues zimbert, do zimbert er ez also, daz in dem huese nedehainer
waffen slac vernomen wart, wan die staine unde daz holzwerch daz
dar zuo gehort daz waz allez vil verre hindan gordent unde gefueget,
als man ez legen solte an sine stat. waz staine oder waz holzwerches
gehorte aver zuo dem goetlichem sal? die staine unde daz holzwerch
daz dar zuo gehorte, daz waren die heiligen altvæter unde die heiligen
wissagen unde die heren kuenige, von den diu here kueniginne geborn
ist, únser vrouwe sant maria. wan die schoenen quaderstaine unde die
edeln tramen die wurden alle vil verre gehamert unde gacset unde
nach der schnuere zesæmen gefueget, wan si wurden alle geborn
mit menschlichem wafen unde von menschlicher gebúrte. der hamerslege
unde der bærtenslege der enwart nedeheiner geslagen noch vernomen
in des wises kuniges huese, wan da enwas niht bi dehein
slahte vlaischlich broede noch dehein menschlich girde, súnder der
kuenic der zimbert im daz hus selbe in siben jarn, wan allez daz daz
dar zuo was, daz was allez von der vestenunge unde von der sibenvaltigen
gabe des heiligen gaistes. daz muenster unde daz hus daz het
ouch chor unde altær dar inne unde gienc diu túr in daz munster
an der zeswen lancsiten unde stuont ouch iesa gegen der selben túr
ein eriniu toufbottege, diu was gegozen uf zwelf erin ohsen. daz
munster unde daz hues daz ist, als ir nu wol vernomen habt, anders
niht niun der here gotlich sal, den im da nam der wise kunic von
der heren maide libe. deus erat in christo, mundum reconcilians sibi.
der chor der in dem múnster was, daz was der ware gotes sun der
sin her magenkraft da verholn unde verborgen hete durch des tievels
nît unde úns ze helfe unde ze troste in des menschen libe. hoc est
altare aureum, quod est ante oculos domini. der altær der ouch in
dem heren huese was, daz ist diu gegenwurte unde diu ansihtechait
siner kueniclichen milte unde sins gotlichen opfers, daz immer eweclichen
ansihtic ist da ze himele vor den gotes ougen. da gieng ouch
diu túr in daz múnster an der zeswen lancsiten. was túr was daz
oder was siten was daz, da diu túr da inne gienc? daz was
diu here tuer diu da an der heren zeswen siten mit æim vil scherpfem
gere entslozen unde uf getan wart, da der selbe gots sun, daz selbe
ware gots hues, hieng an dem heiligen crueze. so wol och úns vil armen
súndærn hiute unde immer des wart, daz úns daz selbe here gots hues
ie da entslozen unde uf getan wart, wan da chom úns uz heil unde
gnade, trost unde vruede, wan da chom úns uz pluot unde wazer. daz
pluot daz was der werde unde der here choufschaz, da der wise kuenic
mit wider erchoufte unde erloest hat alle sine hantgetat von des tievels
gewalte. daz wazzer daz was der here wihprunne unde der heilige
touf, da wir inne erlost unde erraint sin von allen unsern súnden.
mare fusile. von danne so stuont ouch diu toufbottege engegen der
selben heren túr uf den zwelf erinen ohsen, die heten iriu houbt her
fúr gechert unde heten ir zægel hin under die toufbottegen gechert.
die zwelf erin ohsen die bezaichent die heiligen zwelfbotten únsers
herren, uf die er den heiligen touf unde den heiligen glouben da
gelert hat, unde die och sinen heiligen namen unde alle die gnade,
diu úns da ze der selben heren tiur goffent wart, chunten unde predegeten
verr unde nahen allen viern enden in alle dise welte. daz
ouch die erin ohsen iriu houbt her fúr heten gekert unde ir zægel
hin under die toufbottegen, daz sult ir merchen, wan daz bezaichent
daz ir iuwerm briester unde iuwerm lerær sult sehen under
diu ougen unde súlt war nemen waz er iu sage unde sult iuch von
sim worte unde von siner guoten lere gebezern unde súlt aver sins
aftern unde sins zagels dehein war nemen; daz ist daz: ob siniu werch
niht guot sint, da ne sult ir iuch niht von gepoesern, wan der lerær
zagel sint under der potegen, daz bezaichent daz, daz daz in gotes
tougen ist, wie er den lonen welle oder ze welhem ende er die bringen
welle die sin wort da sprechent. do er do daz munster allez volbraht
nach sim willen, do heterz och allez also gezieret, daz weder des
stainwerches noch des holzwerches niemen niht gesehen mohte, sunder
er hetez allez bedechet mit golde. daz muenster daz ist, als ir nu wol
vernomen habt, der here gotlich sal, den im der wise kunic von der
heren maide libe da nam. wan swie so der selbe her sal von dem
heiligen gaiste an aller slahte waffen erbuwen unde gezimbert wurde,
doch so muosen da sin die stainin unde die húlzin wende, daz ist
daz, daz da warlichen was paidiu bain unde vlaisch unde diu ware
menschlich nature. die selben wende unde die selben nature, die
bedaht aver der wise kuenic alle also mit dem golde, daz der niemen
niht gesehen mohte; daz ist daz daz der ware gotes sun der hat im
nu die selben menschliche nature, da er sin here magencraft inne
verholn hete, also verre genozsamt daz baidiu er unde diu selbe
nature ist ein lip unde ain herre, der ist unde haizet únser herre,
der heilige christus.
von der waren chirhwihi.
da besamt do der wise salomon alle sine fúrsten zuo der chirhwihi
des heren gots hueses unde chniet er selbe nider fúr die vrone
reste an paidiu siniu chnie unde huop sin hende uf paide ze himele
unde bat den almehtigen got, daz er sinen segen sante úber daz here
gots hues. nu was munsters oder huses was aver daz, die der wise
salomon do da segen unde wihen wolte? daz enwas iedoch der sin
vron sal niht, den er im da gezimbert hete von der heren maide
pluote, wan den het er im also verre genozsamt, daz paidiu er unde
der selbe lib ist ain herre unde ain gewalt, der ist unde haizet der
ware gots sun. der ne bedorf deheines segens noch deheiner wihi
niemere, sunder daz múnster daz er do wiht, der ware salomon, daz
ist diu heilige christenheit, diu sin vil liebiu gemahel, durch der
willen er war trost her in dise welte chom. durch der liebe chniet
och er nider an paidiu siniu chnie unde huop sin hende durch ir
liebe uf. wie oder wa chom er, der wise salomon, da nider an diu
chnie oder wa habt er sin hende da uf? daz tet er war hailant an
der stet da er sich bi sinen handen unde bi sinen fuezen lie nagelen
zuo dem crueze; wan da chom der wise salomon durch siner gemahelen
willen nider an diu chnie, da habt er och sin hende uf vor der
vron reste an dem heren crueze, vor sines vater gagenwurte, wan da
segent er im unde wiht im selben alle die christenheit zaime huse
unde zainer vil heren haimuete. sicut tu, pater, in me et ego in te et
imperium in nobis unum sint. wan da pat er och den sinen vil lieben
vater des, daz paidiu er unde sin liebiu gemahel also muesen sin ain
lip unde ain vriuntschaft, alsam och er mit im unde in im wære ain
got. daz haizet unde ist chirwihi, wan die chirwihi, die beget ir
hiute hie, daz der war salomon mit sim heiligen tode die heilige
christenheit im selben hat gesegent unde gewihet zeim huse unde
zeiner ewigen haimuede unde daz er sie mit sinen heiligen viunf wunden
im selben also verre hat genozsamt unde gemæhelt, daz paidiu er
selbe unde diu sin vil liebiu gemahel, daz ist ain ieslich sæligiu sele,
sol sin ain lip. die hohgezit die mugt och ir vruelichen dulten unde
eren. nu daz och ir der geniezen muezet, des verlihe iu der war
salomon. amen.
von dem jungestem tage.
venter tuus eburneus, distinctus sapphiris. also wir nu da gesprochen
haben, der riche unde der wise salomon der zimbert im
och ainen her sedel unde ainen dincstuol. der stuol der was aller
helfenbainin unde was och aller úbergueldet, unde giengen uf den her
sedel sehs grede unde stuonden uf den sehs greden zwelf luewen. der
groze unde der mare dincstuol, den im der wise salomon da zimbert,
unde da er da dehein werch mere nach enworhte, daz ist daz
sin jungest unde daz sin angestlich gerihte, des wir alle noch da mit
muezen gewarten. dirr selbe here dincstuol der was aller helfenbeinin
unde was ouch aller úbergueldet. der helfant der ist ain vil chúschez
tier unde bezaichent únsern herren, den heiligen christum, der im
da pain unde vlaisch nam von der chúschen unde von der heiligen
maide libe. der ist von rehte zuo dem chúschen helfant gebenmazet,
wan er was an aller slahte mal; wan enwær er halt niht an aller
slahte mal, von welhem rehte solter halt denne oder moht er halt
denne der welte also vor gesitzen zaim rihtær unde zaim vertailære?
nu was aver der stuol aller helfenbainin unde was och úbergúldet.
der helfenbainin stuol der ist der here goetlich lip, der da was an
alle schulde. daz er och dar zuo was úbergúldet, daz ist daz, daz
och dar zuo an im was diu ware gotlich magencraft. ain also getan
man unde ain also getan herre, der gezimt och wol zware aller dirre
welt zaim fuersten unde zaim rihtære. misericordia et veritas precedent
faciem tuam. uf den her sedel da giengen sehs grede uf unde stuonden
uf den sehs greden zwelf lewen, unde giengen zaller oberest von dem
gesidele zwuo hende, die habten den stuol allen ze sæmene, unde
stuont och dannoch bi ietweder hant ain grozer lewe. die zwuo hende
die daz kuniclich gesidele bestenget unde gevestent heten, daz ist
diu gnade unde daz reht. diu ain hant daz ist diu gotes erbarmunge.
diu ander hant daz ist diu gotes warhait, daz ist daz, daz
der milte chunic an dem jungestem tage beidiu gnædiger unde och
rehter rihtær ist. daz gerihte daz wirt och allez vil vorhsam, daz bezaichent
och die zwene groze lewen die bi den zwain handen da
stuonden. uf daz gesidele da giengen sehs grede uf, daz sint die sehs
jungsten urtaile, da an dem jungstem tage daz gots gerihte allez mit
volendet wirt. wan mit sehs urtailen da werdent an dem jungstem
tage die sæligen nach rehte mit behalten unde werdent och die unsæligen
nach rehte mit vertailet. venite, benedicti patris mei etc.
wan da sprichet der kuenic zuo den sæligen unde zuo den guoten:
< chomt her zuo mir, diu gesegenten chint mins vater, unde enpfahet
daz riche daz iu berait ist von angenge der welt; wan do mich
hungert unde durste unde do ich nakent unde gast unde siech unde
gevangen was, do beruochtir mich.> so sprechent denne die sæligen:
< herre kuenic, wa wær du hungirc oder durstic oder nakent oder gast
oder siech oder gevangen, da wir dir, herre kunic, dienten?> so
sprichet der kuenic:< swa so irz dehaim dem aller ermsten tatet, der
mich an windet, in mim namen, do het ir mir selben ez wol getan.>
ite, maledicti, in ignem eternum etc. so sprichet och denne dar nach
der kuenic zuo den unsæligen:< get von mir, ir verfluochten, in daz
ewige hellefiur, wan do ich hungirc unde durstic unde gast
unde siech unde nakent unde gevangen was, do entrost ir mich niht.>
so sprechent och denne die vertailten:< herre kuenic, wa sahen wir
dich ie dehainen gebrest haben, da wir, herre, dir iht verseiten?> so
sprichet der kuenic:< swa so ir dem aller ermsten hant verseit, der
iuch in mim namen bat, da habt ir mir selben mit verseit.> da stent
denne allez bi uf den sehs greden die zwelf lewen, daz sint die
heiligen zwelfbotten, wan daz sint zware die zwelf vrone schephen
des wisen salomones, wan mit der urtaile unde mit der volge so
erget daz jungest urtaile únsers herren. wan och daz sin jungestez
werch ist, so wil er alle sine sache unde allez sin gerihte an dem
tage also vollenden, als er dar nach immer mer wil sin in siner gotlichen
vruede unde in siner kueniclichen hohgziten; wan daz ist och
daz aller groezeste werch, daz in allen richen ie dehein kuenic geworhte.
daz mag och wol zware daz aller grozstez werch haizen, daz ie dehein
kuenic geworhte, wan da wirt an dem tage von dem wisen salomone
allez daz ze stete unde ze rehte gesetzet, daz von angenge der welte
uf dirre erde ie ergienc. wan da gestent paidiu junge unde alte, riche
unde arme, unde alle die die uf dise welt ie geborn wurden mit angesten
unde mit sorgen, wan da werdent die urtaile vertæilt, da wirt
daz rehte ze rehte gerihtet, da ne wirt och widerrede noch
lougens niht, wan da ist allez daz offenbær, daz paidiu úbels unde
guotes uf dirre welte ie dehein man begienc. von danne swer so
och an dem tage von dem teidinge mit sinen eren gescheidet, der
hat och immer mer vruede unde ere. also muez ez ouch iu da ergen,
des helf iu der war salomon. amen.
von den hailigen marteraeren.
omne gaudium existimate, fratres mei, cum in temptationes
varias incideritis etc. die heiligen gotes marterære, der tac ir hiut
beget, die sint an der heiligen schrift zuo den guoten berhaften
boumen gebenmazet, wan si mit ir guotæte die heilige christenheit
beschateweten unde beschermeten unde och daz verdient habent, daz
si iu vor got gehelfen muegen. von danne so súlt och ir zuo zir
schaten unde ir helfe vliehen unde sult von ir edelm wuocher den
linden smac der goetlichen wirtschefte enpfahen, da ir mit gechrefteget
súlt werden an der sele. wan ir sult des bi in bilde nemen, wie och
ir die gotes hulde verdient. iriu werch unde ir wuocher, daz waz diu
heilige minne, daz was der heilige gedult, daz was daz, daz si alle
dise welte versmahten durch den ewigen lip. wan si gedahten wol
dar an, swer so nach grozen eren werben wil, dem sol daz unhoh
heven uf den guoten gedingen, den er da hin fúr sich hat, ob im
uf der straze dehein widermuot widervert. alsam habent och die gotes
marterær getan, der tac ir hiut beget: wan si nach den obersten eren,
nach dem gotes riche wurben, do was in halt daz liep, swaz
in ungemaches unde leides diu welte mohte erbieten. si quis indiget
sapientia, postulet a deo. lait unde ungemach daz vertruogen allez
die gotes truet dar umbe, wan si daz wol westen, swer so únserm
herren got lieb ist, daz och er den in siner huot hat unde in siner
pflege. sin huote daz ist aver angest unde arbeit unde pressal dirre
welt. von danne daz och iu únser herre got die witze gebe, daz och
ir daz rehte erchennen muezet, wie genædeclichen daz ist, swenne so
er in so getaner huot iuch in disem libe hat, des súln iu die heiligen
gotes marterær helfen. wan mit der selben heiligen gedult da sint
och si zware ze disen eren mit chomen, die si nu da besezen habent.
beatus vir, qui suffert temptationem. die ere die habent och si wol
billich, wan nach grozer ærbeit unde nach grozem dienst da gehort
och groziu riuwe unde grozez lon wol billich nach. von danne so
hat och in únser herre got nu gegeben paidiu die ewigen reste unde
och die crone des ewigen libes. alsam muez er och úns tuon durch
siner gnaden willen. amen.
ewangelium.
ego sum vitis vera etc. unser herre der sprichet och hiut an
dem heiligen ampt:< ich bin ein geslahter winstoc unde ein edeliu
winrebe unde ist min vater ein geslahter bueman. wan swelhe rebe
unde swelhe schuezlinc ammir da unnuetz unde unberhaft ist, den snidet
min vater abelibet unde wirfet in furder. der aver da ammir be
unde wuocherhaft ist, den uebet er unde fuerbet er dar umbe,
daz er deste baz berhaft unde wuocherhaft werde.> die rede die súltir
wol merchen, daz únser herre sprichet, er si ein geslahter winstoc;
wan da hat er daz mit betuetet daz etwer anders ein ungeslahter
winstoc muoz sin, ja zware, wan da hat er daz mit gebizaichent daz
únser herre got der pflanzt ein wingarten von angenge der welte.
der wingarte der ist unde haizet diu himelsche jerusalem. des heren
buewes unde des edeln wingarten des begunde aver únser herre got
mit zwain vil schoenen stocken. der aine stoc daz was der erste engel,
wan mit dem ersten engel, daz ist der der nu der tievel haizet, da begunde
únser herre got des sinen heren buwes von erste mit dem selben
stocke. der veredelt aver sich unde misseriet also harte, daz únser herre
got von im an sim heren buewe ain vil grozen schaden nam unde daz
im ain vil groeziu pære wart an sim himelschen wingarten. die pære die
newolt idoch únser herre got do mit der selben slahte stocke niht wider
buwen noch wider avern, sunder er geschuof im do von erste ainen
andern winstoc, da diu pære von wider buwen unde wider bedechet
wurde. daz was diu heilige christenheit, wan der begunde únser herre got
do mit aim andern stocke unde mit einer andern slahte stocke. der ander
stoc unde ander slahte stoc daz was do der erste man, daz was únser
alter vater adam. der stoc der veredelt sich do also unde misseriet
och do also harte, daz diu pære an dem gotlichen wingarten
von im iemer wider buwen unde wider avert muese sin. die zwene stocke
daz sint die alten unde die ungeslahten stocke, wan die selben fulen
stocke die sint gewichen unde habent baidiu in selben unde aller
dirre welt angest unde ærbeit engozen. daz chom aver allez von ir
zwair untriuwen unde von ir zwair úbermuot paidiu des ersten engels
unde och des ersten mannes, wan únser herre got der hete si zwene,
wan si sin erstiu hantgetat warn, do het er si also herlich geschaffen
unde het in so groze ere verlihen, daz der erste engel der solte sin
ain herre ob allen sinen husgenozen unde ain fúrste ob allen engelschen
choeren, unde daz der erste man der solt sin ein herre unde
ein probst des heren paradises unde ein vater unde ein hobt alles
manchuennes. die grozen ere die in únser herre got da verlihen hete,
die vercherten aver si in do alle zeiner materie, zeinen untriuwen
unde zeim úbermuote, des ist och in nu also missegangen. da von
so sprichet och unser herre hiute:< ich bin ein geslahter winstoc.> ja
zware wol geslaht ist er vil lieber herre, wan er ist zware der ware
gots sun unde och der edeln maide sun; wan enwære úns armen
súndærn der selbe edel junge boum niht ze helfe chomen, úns heten
die alten fulen stoecke alle hin nach in gezogen. wan alle die dise
welte nu da minnent, daz sint alle die die mit úbermuote unde
mit untriuwen unde mit unchuesche lebent, die ilent och alle hin nach
den fulen stocken, daz sint och alle die verschaffen unde die vertailten,
wan si och denne unnuetze unde unberhaft sint. von danne so
snidet si der himelsche vater ab dem sinen geslahten stocke, wan er
sundert si von sime vil lieben sun unde wirfet si alle mit den alten
duerren stocken in daz ewige hellefiur. alle die die aver dise welte
versmahent durch den ewigen lip, die zikent och alle hin nach den
edelen stocken, nach dem heiligen christo. daz sint och alle die
sæligen unde die guoten, alsam och die heiligen marterær sint, der
tac ir hiute da begent. wan paidiu si unde alle ir husgenoze daz sint
die waren berhaften reben unde sint zware die edeln schuezlinge, die
da ensprungen unde gewurzet sint von dem waren edeln winstocke,
von dem heiligen christo. die uebet unde fuerbet ouch der sin vater
mit angsten unde mit ærbeiten unde mit pressal dirre welte also, ob
si berhaft sin, ob si guot sin, daz si dest bezer werden unde daz
och paidiu ir lop unde ir ere hie enerde unde och ir chrone da ze
himele deste grozer mueze werden. wan also hat er die heiligen marterære,
der tac ir hiut beget, únz an ir heiligen tot in siner zuehte unde
in siner huote praht, daz si nu sint an aller slahte mal mit sim vil
lieben sun in dem wingarten der himelschen jerusalem. da muezer
och úns alle inne besamnen, der himelsche vater, durch siner gnaden
willen. amen.
an der ufferte.
recumbentibus undecim discipulis apparuit illis jhesus. úns
schribet der gute sant marcus an siner heren botschefte wie
unser herre hiut da ze jerusalem da zuo sinen jungern choem unde
wie er si da bestætget an dem heiligen glouben. unde do er si an
dem heiligen glouben gevestent, do gebot er in och do daz, daz si
den selben heiligen glouben chuntin unde predegetin verre unde nahen
aller dirre welte, unde gab in och dar zuo den gewalt, daz si in sim
namen vil mængiu zaichen tæten paidiu sim heiligen namen ze lobe
unde ze eren unde dem heiligen glouben zaim offen urchúnde. dar
nach do fuort er si do uz an die stat da er da ze himele varn wolte
unde hiez si do da wider cheren zuo der stet unde daz si dar uz iht
choemen únz er in den heiligen geist ze helfe unde ze troste gesante.
dar nach do huob er och die sinen hende uf unde segent si unde
fuor och er do da mit zir aller gesihte uf zuo dem himele. viri galilei,
quid aspicitis in celum? etc. do si do also stuonden unde im hin nach
warten, do chomen zwene engel von himele unde sprachen zuo zin:
< vil liebe gebrueder,> sprachen si,< irn durft des heiligen christes an
dirre stat niemere biten, wan ern chumt her an dise welte niht únz
an den suontac; so chumt er an zwivel an sin gerihte an dem selben
bilde als er nu hiute hie von iu ist gescheiden.> et ipsi adorantes
regressi sunt jerusalem. daz ist diu hohgezit die ir hiut beget, daz
ist únsers herren uffart, des heiligen christes. da ze der selben heren
ufferte da was och hiute únser vrouwe sant marie unde die heiligen
zwelfbotten unde och dar zuo paidiu wibe unde manne, zwainzic unde
hundert liute. die chuesten och do alle mit ir vil haizen zæhern
an diu suezen spor des heiligen christes paidiu vor vrueden unde och
vor jamer; da mit cherten ouch si do wider zuo jerusalem als er in
geboten het unde warten da sins heiligen geistes. nu sult och ir tuon
als die sæligen liute hiut da taten, die da warn da únser herre hiute
hinz himel da fuor: wan do si sin niht mere gesehen noch gehaben
moehten, do chusten si mit vil haizen zæhern an siniu fuozspor;
alsam sult och ir hiute die fueze siner heiligen barmunge mit iuwern
vil haizen zæhern besuochen unde sult in vil lieben herren des bitten,
ob er nu milter unde duemuetiger von iu gescheiden si, swenner aver
denne noch her nach her wider chome an sin angstlich gerihte, daz
er denne gnædiger herre unde gnædiger rihtær chomen mueze. des
verliher úns durch siner heiligen uffert willen. amen.
von der ufferte.
quis est iste, qui venit de edom, tinctis vestibus de bosra? do
únser herre, der ware gots sun, hinz himel fuor, als wir nu hiute
begen, da wart er wol enpfangen. wan da stuonden die himelschen
fúrsten unde die engelschen choere unde heten sich die alle geschart
engegen ir herren vor dem burgetor der himelschen jerusalem, unde
huob do der erst chor uf unde sanc disiu wort:< wer ist der herre,
der kuenic, der úns da chumt unde der mit gewalte den himel hiut
hie haim suochet? wan der vert von der irdischen jerusalem unde
ist im sin wât wîz unde rot; wîz von der unschulde, rot von der
marter.> iste formosus in stola sua gradiens. do sanc do der ander
chor:< wer ist dirre kuenic, der úns da hie chumt? wan er vert mit
ainer micheln crefte unde mit ainer grozer herschefte, wan er bringet
dem himele zware die vruemden unde die selzsænen geste.> ego sum,
qui loquor justitiam et propugnator sum ad salvandum. do antwurte
der kuenic selbe den sinen heren engeln:< wundert iuch des oder vragt
ir des vor vrueden oder vor liebe,> sprach er,< wer ich sî, so sultir daz
wizzen daz ich ez bin, der kuenic, der daz rehte ze rehte rihtet, unde
daz ich bin der kunic, der da selbe ist unde haizet diu warheit, unde
daz ich ez bin, der kunic, der da ein schermær unde ein vorvehtær
ist aller der, die nu genesen wellent.> quare ergo rubrum est indumentum
tuum?< ist daz allez also, herre, als du da gesprochen hast,>
sprachen die heiligen engel,< daz du ein rihtær bist des rehtes unde
daz du selbe bist diu warheit unde daz du ein vogt bist aller der die
nu genesen wellent, so ist din zware, herre, vil úbele geschonet, so
bistu, herre, vil úbele gehandelot, wan wir sehen diu zaichen an dim
libe, sam ob du einen vil unsenften tot erlitten habest.> torcular calcavi
solus. do sprach der kunic do:< ich han, als ir selbe da sprecht,
einen vil unsenften tot erlitten unde han och mit min selbes sterche
unde mit min selbes gewalte dem tode also an gesigt, als ir nu selbe
hie chieset.>< hastu, herre kunic,> sprachen die heiligen engel,< mit din
selbes gewalte dem tode an gesigt, so soltu sin willechomen,
wan daz enmoht anders niemen haben getan niuwan er selbe der ware
gots sun, daz ist och unser rehtez hertuom; so wistu her en himel
willechomen, herre kuenic, warr gots sun.> et ecce, usque ad antiquum
dierum pervenit etc. owi owi, welh ein wichen unde welh ein gedranc
da muose werden, wan da fuorten alle himelschen fuersten den ir vil
lieben herren mit lobe unde mit gesange in die himelschen jerusalem
zuo dem aller obrestem gotlichem stuole zuo sines vater zeswen. et
dedit ei potestatem et honorem etc. da segent unde wihte in do sin
vater hiut unde chront in do hiut zaim vil heren kunige unde zaim
vil gewaltigem rihtære úber himel unde erde unde úber lebentige
unde tote unde úber alle dise welte. alleluia, laudem dicite deo nostro,
omnes sancti ejus etc. do huob sich da von allerst mit vil grozem
schalle der gemeine ruof unde diu gemeine stimme des heren lobegesanges
en allen vier enden úber allen den himel, wan da sanc do
hiut allez daz daz da was: alleluia! lob dem vater, lob dem sun, lob
dem heiligen geist! alleluia! lob dem himelschen gedigene, dem waren
gots chinde, der den himel unde die erde hiut da besamt hat unde
der och paidiu dem himel unde der erde ainen vride gemachet hat
vor dem hohvertigen tievel, wan nu muoz sin lant unde sin riche
immer mere mit vride unde mit genaden sin. von danne sol ouch
hiute sim heiligem namen lob unde gnade sagen paidiu der himel
unde ouch diu erde unde alliu diu sin welt. daz ist der here
anvanc, da der himelsche kunic hiut mit enpfangen ist uf dem vron
sal der himelschen jerusalem. den selben heren anvanc den sult och
ir hiute dulten unde eren mit der gemeinen stimme aller der heiligen
engel unde aller der heiligen christenheit. wan diu heilige christenheit,
diu sin vil liebiu gemahel, diu was ouch hiute da, da ir vil lieber gemahel,
der heilige gots sun, hiute da hinz himel fuor, wan da chuste och
si hiute paidiu vor vrueden unde och vor jamer die sinen vil hailsamen
wuenten, da er hiute da von ir urlop nam. wan da sprach och er hiute
disiu wort zuo zir:< dies multos expectabis me et non fornicaberis. min
vil liebiu gemahel,> sprach er< du muost min vil lange warten; so soltu
iedoch vil wol gehuegen waz ich durch dich getan unde erlitten han;
wan du solt mine viunf verchwunten ane sehen unde solt diner triuwe
an mir niht vergezzen also, daz du dich mit dehaim manne iht mere
bekuemberst. dem ich dich nu da genomen han, daz ist der vil úbel
tievel.> surge, dilecte mi, assimilare capree hinnuloque cervorum. do
sprach diu heilige gotes gemahel, daz ist ælliu diu heilige christenheit
unde ist zware sunderlichen ein ieslich sæligiu sêle, wan diu sol
hiut unde alle tage sprechen:< nu ne wellestu, vil lieber herre, daz
ich miner triuwe iemer an dir vergeze! unde idoch so muoz allez,
herre, an diner helfe gesten, wan du verst von mir unde last mich
vil armen hie in den vraisen unde in dem ellende under allen minen
vienden. da man och ich dich, vil lieber herre, paidiu der triuwe
unde och der gnaden din, daz du selbe geruochest an ze sehende,
waz du, herre, durch min heil getan unde erlitten habest, unde daz
du min armer alzoges so iht vergezest in disem ellende, du ne sendest
mir, herre, din helfe unde dinen trost unde ne chomest och mir von
dinen gnaden underwilen an die stat, da ich dich, herre, selben gesehen
unde gesprechen muege innerhalp mins herzen in dinen gotlichen
tougen. wan daz soltu zware vil wol wizen, vil lieber herre
unde och gemahel, daz mich diner lieben gagenwurte niemen anders
ergezen mac, du ne sendest mir, herre, dinen trost unde dinen heiligen
geist ze helfe unde ze troste. swenne so mir der von dinen gnaden
chumt, so engert ich, herre, mit minen vlaischlichen ougen niht mer
ze beschouwende.> nu daz ouch er úns den selben heiligen geist
senden mueze, des helfe er uns hiut amen.
der sunnentac nach der ufferte.
estote ergo prudentes et vigilate in orationibus. únser maister,
der guote sant petrus, der sprichet hiute an dem heiligen ampt zuo
ziu: do únser herre, der ware gots sun, hinz himel varn wolte, als
wir nu begen in disen heiligen ziten, do bevalch er iuch sunderlichen
mir ze minen triuwen, daz ich iuwer pflæge unde iu vor wære
an siner stete. von danne wan ich iu nu vor sol sin an únsers herren
stete unde och ir mir sult gehorsam sin an siner stete, so man ich
iuch des hiute bi sinen hulden, daz och ir mir nach volget unde daz
ir mins rates war nement; wan so rat ich iu daz hiut in got, daz ir
iuch warnent wider den vil chargen unde wider den vil úbeln
tievel. des ist iu zallen ziten vil durft unde aver nu vil michels durfter
in dirre heiligen zit. von danne wan únser herre, der ware gots sun,
der hat dem tievel nu an gesigt unde hat im nu enpfueret vil mænge
guot sele; da ist der tievel nu von ergremt unde vert nu umbe
ruehsent sam der hungirige lewe, der da suochet waz er vrezen muge.
alsam tuot ouch der tievel. wan des tievels hunger daz ist iuwer
unhail, daz ist iuwer verlornuesse, da sult ir iuch wol vor hueten, da
sult ir iuch wol gen warnen mit iuwerm heiligen gebet unde mit
aller slahte guotæte. ante omnia mutuam in vobis metipsis caritatem
continuam habentes. dar zuo so sult ir iuch des zaller vordrost vlizen
wie ir zallen ziten die heilige minne behaltet paidiu hinz got unde
och hinz iuwerm næhsten. wan mit der heiligen minne da sult ir
iuch des viendes mit wern unde sult och mit der heiligen minne daz
hues iuwers herzen also berihten, als ir enpfahen welt die hohgezit
unde die zuochunft des heiligen geistes, der iuch da sol beschermen
unde behueten paidiu ze libe unde ze sele unde der iu da sol geben
den warn antlaz aller iuwer suenden. den geist den geb iu der ware
gots sun. amen.
ewangelium.
cum venerit paraclitus, quem ego mittam vobis a patre. so
schribet úns ouch hiute der guote sant johannes an siner heren botschefte
wie únser herre sinen heiligen geist sinen jungern hiute an
dem heiligen ampt gehiez, daz er in den ze helfe unde ze troste
senden wolte, unde sprach also zuo zin:< swenne so iu chumt der trost
unde der geist der warheit, den ich iu da sende von mim vater,
der git iu min urchuende. dar zuo so gebt och ir mir selbe urchuende,
wan ir bint von angenge allez mit mir gewesen.> dise rede die sprach
únser herre zuo sinen jungern da von, wan do er hinz himel varn
wolte, als wir nu begen in dirre heiligen zit, unde er sinen jungern
daz vor seit daz er von in scheiden wolte, do wurden si vil harte
unvro dar umbe, daz si sich siner lieben gagenwurte darben solten.
dar umbe so gehiez aver er in do daz er in sinen heiligen geist senden
wolte, daz si der siner gagenwurte ergezen solte unde daz er in ir
ungemuete enpfueren solte; wan da von so haizet och der heilige geist
ein trost unde ein troestær, daz ist sin nam. so haizet och der heilige
geist ein geist der warheit. von danne wan únser herre, der heilige
christus, der ist unde haizet selbe diu heilige gotes warhait, von
danne so heizet von rehte der sin geist, der von sim herzen da get,
ain gaist der warhait. den selben geist des trostes unde der warhait
den gehiez er sinen jungern, daz er in den senden wolte dar umbe,
daz si der gevruewen solte, unde och dar umbe, daz im der warz
urkuende geben solte. daz der heilige geist únserm herren, dem heiligen
christo, urkuende geben solte, daz bezaichent daz, daz die sinen jungern
dannoch vil ainvaltige unde vil ungelerte liute warn; do aver in do
chom der heilige geist, der von sim gotlichem herzen da get, do
chunden si sambalde alle die heilige schrift unde alle sprache wol.
daz was och do zware wol ain offenz urkuende daz erz zware
wære, der ware gots sun, wan der sin heilige geist, der sinen jungern da gap die gewizen unde die chunst alle, der gab in och do dar zuo
den geturst, daz si daz heilige gots wort chunten unde predigeten
verre unde nahen úber alle dise welte. dar zuo so gaben och si do
dem ir vil lieben maister selbe warz urchunde mit worten unde mit
werchen unde mit vil mængem grozem zaichen, diu si in sim namen
mit sim heiligem geist taten, daz erz zware wære der ware gots sun,
der an dise welte da chom dar umbe, daz er die armen súnder suochen
unde neren wolte. alsam muez er ouch úns tuon durch sins heiligen
trostes willen. amen.
an dem pfingestage.
dum complerentur dies pentecostes etc. als wir nu hiute begen,
do warn únsers herren junger da ze jerusalem unde warten da alle
siner gnaden sins heiligen geistes. da chom och do hiute en allen
gahens ain vil grozer schal unde ain vil michel wintgestoze von
himele, daz diu stat ælliu erbidemt unde daz alle die erchomen die
da warn. da chom och do hiute in dem selben grozem wintstoze unde
in ainer vil grozer stimme diu gnade unde diu sibenvalt gabe des
heiligen geistes. wan der heilige geist der chom da ansihtlichen in
fiurinen zungen zuo den heiligen gotes boten unde erfult ir ieslichem
sin herze hiute da also verre, daz si an der stunde alle die heilige
schrift unde die zwuo unde sibenzec sprache alle wol chunden. von
dem selben grozem wintstoze unde von dem selben grozem
schalle, der da hiute ergangen was, so liuffen alle die sæmene, die
in der stete warn unde besamten sich alle vor dem huese da die
heiligen gots botten inne warn. dar under so was och da harte vil
geste, die von mængem vroemden lande sich da besament heten zuo
dem heren pfingestage. do och die do erhorten daz die heiligen gotes
botten alle die sprache samt reten, dannan ir ieslicher buertic was,
die nam och do des vil groz wunder, von wannen die liute buertic
wæren die die vruemde sprache alle solten oder mohten chunnen.
dextra dei exaltatur et promissione spiritus sancti etc. do stuont aver
do sambalde der guote sant petrus uf unde antwurt er in. er sprach:
< welt ir wizzen waz disiu rede si, die suln wir iu sagen. únser herre,
der ware gots sun, der durch die súndære her in dise welt chomen
was, der begieng och vil mænge genade an allen den die zuo zim
chomen mit vil mængem grozem zaichen, diu er begienc, als ir och
selbe wol sahet, diu er tet hie in dirre stet. dar úber so benamt aver
ir im den lip, wan ir hiengt in an daz crueze, der selbe ware gots
sun der ist nu mit siner goetlicher chrefte beidiu von dem tode erstanden
unde ist och hinz himel gevarn zuo sins vater zeswen. des
geb wir im allez urchúnde; wan dem git och nu hiute hie urchúnde
der sin heilige geist, wan von des gnaden unde von des zuochúnfte
so hab wir enpfangen also getane gabe als ir nu hie selbe seht unde
hoert. penitemini igitur et convertimini.> mit also getanen worten
unde ander vil mængen so prediget der guot sant petrus hiute den
waren gots sun allen den die da ze jerusalem warn, als im der heilige
geist mit siner fiurinen zungen sinen munt entsloz also verre, daz
von siner guoten lere vil mænic riuwigez herze unde vil mænic nazez
ouge da muosen werden. wan sich bechert da von siner guoten lere
beidiu wibe unde manne driu tuesent liute, den gab och der heilige
geist hiut allen da sinen segen unde sin gabe. alsam muez er och úns
hiute tuon durch sins heiligen trostes willen. amen.
ewangelium.
si quis diligit me, sermonem meum servabit etc. so sprichet
ouch únser herre hiute selbe an dem heiligen ampt, als úns der guot
sant johannes von im schribt, disiu wort:< swer so mich minnet unde
swem ich liep pin, der behaltet och miniu wort unde tuot och daz
mir lieb ist. dem selben dem ist och min vater holt unde chum ich
unde min vater zuo dem selben unde schaffe wir selbe unser haimwesen
bi dem selben. swem aver ich unmær bin, der entuot och mins
willen niht.> diu rede diu ist ain oeffeniu rede, wan diu ne hat deheiner
andern bezaichenunge niht, niuwan als ir nu selbe wol vernomen
habt, daz únser herre sprichet: swem er unmære si, dern behalt och
sins gebotes niht unde entuo och sins willen niht, mit dem enmuge
och er dehein wesen niht gehaben; swem aver er liep si unde swer
im holt sî, der tuo och sinen willen unde behalt och siniu wort, den
wil och er lieben unde minnen, wan bi dem so wil er unde
och sin vater sin reste unde och sin haimwesen haben. owi wie sælic
der nu ist, swer daz nu verdient hat, daz únser herre got hiute zuo
sim herzen chumt, welh ain vruelich hohgezit er hiut hat! wan mit
der rede da hat únser herre ain ieslichen man im selben wol mit
gezait, wan aim ieslichem manne dem seit daz sin herze unde sin
gewizen wol, ob er únserm herren got so gedient habe unde ob er
in so minne unde mæine, daz er hiut zuo sim herzen chome unde
och sin haimwesen hiute bi im geruoche ze habende. wan daz sult
ir wizen daz únser herre got beidiu hiut unde och zallen ziten zuo
vil mænges mannes herzen chumt, da er idoch leider siner reste niht
bi schaffet. wan swenne so den súndær sine súnde geriuwent unde
er die bezæhert, so ist únser herre got zuo sim herzen chomen unde
hat sin herze gestunget; swenne so er aver dar nach hin wider zuo
sinen súnden chert, so ne hat er siner reste unde sins haimwesendes
bi im niht geschaffet. paraclitus autem spiritus sanctus, quem mittet
pater in nomine meo. wan da von so sprichet och er selbe, únser
herre, hiute an dem heiligen ampt:< swenne so iu chumt der heilige
geist, den iu min vater da sendet in mim namen, der sol iuch beidiu
dirre rede unde och allez des underwisen da ir mit genesen unde
behalten sult werden hinz dem ewigen libe.> den geist den gebe úns
der himelsch vater durch sins lieben suns willen. amen.
von der drivaltekait.
fides non habet meritum, cui humanarum praebet experimentum.
daz heilige ampt daz zuo disem tage unde zuo dirre wochen
gesetzet ist, daz ist von der heren gotheit, wan von den drin genenden
der ainvaltigen gothait da singen unde lesen wir nu von in
dirre heiligen wochen. da ne chunnen aver wir armen súndær leider
iu niht mer von gesagen, niuwan also verre so úns da von der heilige
gloube seit unde lert. wan der heilige gloube der seit unde lert úns
daz, daz wir daz warez suln glouben, daz die dri genende, daz ist
der vater unde der sun unde der heilige geist, daz si ain got. daz
súlt och ir zware vil gerne warz glouben unde enist halt daz zware
iuwers rehtes niht daz ir halt da von iht verrer sult vorschen. wan
swaz so der man gesiht oder gehoert, daz enhaizet denne niht ein
gloube, sunder daz haizet ein gewizen. alsam ist ez och dar umbe
getan. swes so der man mit rede unde mit worten zende chomen
mac, daz wil er och denne warez wizen. daz wære och denne ein
wenger gloube. nach dem wengen glouben da gehoert och denne
wenger danc unde wenger lon nach. so sult aver ir daz wizen daz
únser herre got den heiligen glouben umb daz also gesetzet hat, daz
der dem vil wol danket unde lonet, swer so wol unde rehte gloubet.
von danne so sult ir die vrage hinz iuwerm schepfære lazen beliben
unde sult ir iuch des lazen genuegen, des er iu von sinen gnaden verlihen
hat, unde sult im halt des lob unde gnade sagen, daz ir an in
chunnet gelouben, unde sult ir zuo ziu selber sehen wie unde war
umbe er iuch geschaffen habe. wan zware da habt ir gnuoc mit ze
tuonde. wan daz sult ir wizen daz únser herre got allez daz
hiez werden, daz der ist, ê mals ê er den menschen geschueffe, wan
der mensche der was sin jungestiu hantgetat unde allez daz, daz
der ist, daz hiez och únser herre got allez werden niuwen mit sim
aim gotlichem worte,< fiat lux, et facta est lux>, also daz er anders
niht ensprach niuwan:< nu werde unde si lieht unde tac>; mit dem
gotlichem worte da hiez er paidiu lieht unde tac unde allez daz mit
werden, daz der ist. do aver do er den menschen schepfen wolte, do
wandelt er die stimme, wan da ne sprach er do niht zuo, als er da
vor zuo zanderen sachen gesprochen hete:< fiat homo, et factus est
homo; nu werde unde si ain mensche> - - -< faciamus hominem ad ymaginem
et similitudinem nostram>, sunder er sprach halt do mit aim
gemainem rate:< wir súln ainen menschen schepfen zaim bilde unde
nach únser glichnuesse.> quare? ut presit volatilibus celi et piscibus
maris etc.< dar umbe, daz er paidiu den vischen in dem wage unde
dem gefuegel in den lúften unde allem dem ob si, daz in dirre welte
ist.> wie sint aver die vische in dem wage unde daz gefuegele unde
allez daz, daz da geschaffen uf dirre welt ist? da ist ez allez an
stimme, da ist ez allez sinnelos und redelos, da ist ez allez vierpain
unde snabeloht unde zageloht. da wider so ist aver der mensche also
herlichen geschaffen, daz im sin houpt unde siniu ougen unde sin
munt allez uf engegen himel ist gechert unde daz er och dar zuo
hat paidiu rede unde sin. des ist er och allem dem obe unde
vor, daz der ist, wan daz sol im allez underhoeric sin unde sol im
allez dienen. dar wider so sol aver er sim schepfære gehorsam sin
unde sol dem dienen. wan dar umbe so hat er iu gegeben beidiu
rede unde sin, daz ir im och beidiu muget unde chunnet gedienen,
daz ir im och nu nach sim willen gedienen muezet. des verlihe iu
der vater unde der sun unde der heilige geist. amen.
von der drivaltekait.
etenim deus, qui natura invisibilis est, ut etiam a visibilibus
posset sciri, opus fecit etc. ir súlt daz wizen daz ez umb únsern
herren, den almehtigen got, also getan ist, daz er in siner gotlichen
nature ungesihtic ist, wan siner gotlichen nature der enmac an disem
libe niemen wol zende chomen. dar umbe daz aver er sich der welte
do mit etwiu gemaint unde sich selben der welt erzait unde eroffent,
so geschuof er do ain ansihtige geschefde unde leit er do an die
selben ansihtigen geschepfede sinen gotlichen segen unde sine chueneclich
hantgemæl also verre, daz er daz wolte, daz von der selben ansihtigen
geschepfede der welt eroffent wurde diu sin unsihtlichiu
gotliche nature unde daz och er denne da von úber alle die welt
erchant unde gert unde gelobt wurde zaim herren unde zaim geweltigen
got, der aine also lobliche geschefde geschaffen hete. faciamus
hominem ad ymaginem et similitudinem nostram. diu geschepfede
daz waz der mensche. wan do der mensche von angenge geschaffen
solte werden, do besamt er sich zuo zaim vil haimlichem rate
der hern sente aller gotlichen magencrefte, wan da was da der here
gotliche gewalte unde diu here gotlichiu wisheit unde diu here gotlichiu
ewichait, unde sprach da disiu wort:< wir sulen schepfen ainen
menschen zaim bilde unde nach únser glichnuesse.> min vil lieben,
disiu wort diu habent mer sinnes denne wir iu daz wol mugen zelosen,
wan mit den worten da habent sich mit erpart unde eroffent
die dri genende der ainvaltigen gothait. wan da diu wort gesprochen
wurden< faciamus hominem etc., wir suln schepfen ainen menschen>
unde< nach unser glichnuesse>, da ne was únser herre got vater niht
aine, sunder da was er zware in der gots tougen unde ordenunge
ze samne chomen zaim vil haimlichen rate aller der heren sente aller
magencrefte, wan da was der here gotliche gewalt unde diu here
gotes wishait unde diu here gotes ewicheit. der aver daz wort an
dem rate unde in dem heren sende da sprach< wir suln schepfen
ainen menschen>, daz was der here gotliche gewalt, daz ist der oberste
himelsche kunic, daz ist der obreste gebietære. ipse dixit et facta
sunt, ipse mandavit et creata sunt. der mit sim aim gotlichem worte
himel unde erde unde allez daz hat geschaffen, daz der ist, der ist
unde haizet únser herre, der himelsche vater. des genende sult ir an
iu selben da bi erchennen, wan er ist iuwer vater unde iuwer schepfære
unde bint ir von im chomen; daz ist sin insigel unde sin chueneclich
hantgemale, daz er vil lieber vater an iuch geleit hat. diu here
gotes wishait diu ouch da an dem rate unde da ze dem heren sende
was, daz ist des obresten gebietærs unde des obersten chueniges sun,
der ist unde haizet daz gotes wort unde diu gotes wishait. quia quod
factum est, in ipso vita erat. wan allez daz, daz uf dirre welt ie geschaffen
wart, daz was allez ê in siner wisen ordenunge geschaffen
unde gordent ê ez an ditzes tages lieht ie geschaffen wurde; der ist
unde haizet únser herre, der heilige gots sun. des herren genende
sult ir och da bi an iu selben erkennen, wan er ist unde haizet daz
gots wort unde diu gotes wishait unde hat och er da mit sin insigel
unde sin chueniclich hantgemale an iuch geleit, ad ymaginem, daz ir
von im habt beidiu rede unde sin. diu here gots ewichait diu och
da an dem rate unde da ze dem heren sende was, da der mensche
geschaffen wart, quia eternus pater, eternus filius, eternus et spiritus
sanctus, daz ist diu ware gots gnade, diu ist unde haizet der heilige
geist. wan alsam der gots gewalt unde diu gotes wishait, daz ist der
vater unde der sun, iemmer ewic ist, alsam ist och der heilige geist,
daz ist diu gots gnade, iemmer ewic úber sin hantgetat. des selben
lieben herren genende sult ir och da bi an iu selben erkennen, ad
similitudinem, wan er ist unde haizet diu gotes glichnuesse, unde hat
er iuch im selben da mit gelichet unde genozsamt, daz er sin insigel
unde sin chuniclich hantgemæle also verre an iuch geleit hat, daz ir
iemmer muezet sin untotlich unde unzerganclich. ut hominem,
quem mirabiliter creavit, mirabilius redimat. diu selbe here gots gnade
unde diu selbe gots milti diu in des da betwanc, daz er sin chueneclich
hantgemalen an den menschen also verre legen wolte unde daz
er den in siner wunderlichen ordenunge im selben also nachwintclichen
schepfen wolte, diu selbe sin here milti unde diu selbe sin
here gnade diu betwang in och do des, daz er der selben sinen armen
hantgetat her in dise welte ze helfe unde ze troste chomen wolte
unde daz er die in siner gotlichen ordenunge vil michels wunderlichen
mit sin selbes tode von des tievels gewalte losen wolte. von
danne wan wir nu allez hohzitelichen begangen haben, von den heiligen
wihenæhten únz her, alle die gnade, die únser herre, der heilige gots
sun mit uns armen súndærn begangen hat, mit siner heiligen gebúrte
unde mit siner heiligen marter unde mit siner heiligen urstendi unde
mit siner heiligen uffert unde von der heiligen zuochúnfte des heiligen
geistes unde die hochzit nu hiute unde alle dise wochen von den
drin genenden der heren ainvaltigen gothait, unde sagen wir lob
unde gnade dem vater unde dem sun unde dem heiligen geiste aller
der gnaden unde er mit úns armen súndærn begangen hat. wan dri
here gotliche genende die súlt ir wizzen, die súlt ir erchennen unde
súlt idoch niuwan ainen herren unde ainen got an beten, der iuch
geschaffen hat, der iuch erloeset unde garnt hat, der iuch bewarn
unde beschermen sol. wan der ware got unde der ainvaltige
got der wil daz, daz man sinen heiligen namen also nenne unde also
erchenne unde der welte also chúnde unde also predige, unde daz
diu heilige christenheit sinen heiligen namen also enpfahe unde also
an in gloube. also enpfelht och ir iuch hiute an des gnade unde
immer mit libe unde mit sele. amen.
der erste sunnentac nach den pfingesten.
carissimi, deus caritas est, et qui manet in caritate in deo manet
et deus in eo. der guote sant johannes, dem unser herre got siner
gotliche tougen mere geruochet ze offen denne dehaim sim junger,
der selbe heilige gots truet, der offent ouch úns diu selben gots tougen
hiut an dem heiligen ampt. wan er seit úns hiute waz got si, wan
waz got si, daz waz ie vor allen vlaischlichen herzen vil verr verborgen.
daz seit aver iu hiut der guot sant johannes vil churzlichen.
er spricht: got der ist selbe diu heilige minne. diu heilige minne daz
ist got selber, unde swer och die heilige minne hat, der ist vil sælic,
wan der hat got selben unde lebt unde wont in got unde got in im.
perfecta caritas foras mittit timorem. mit also churzen worten so sait
iu hiute der heilige gots truet, daz got selbe sî diu heilige minne unde
sait iu och denne dar zuo churzlichen, waz och diu selbe minne sî,
diu got da ist. von der selben minne, diu got da ist, daz ist diu
durnæht minne, da muezen aver wir iu ain wenic von sagen dar umb,
daz ir iuch deste baz versten muget waz diu selbe minne sî. wir lesen
an der heiligen schrift wie hie bevor ain heiliger wissage aim
andern wissagen sin toehter ze wibe gæbe, unde der vater die tohter
von im vertigen wolte. do begunde diu mæigt ze wæinende unde
sprach zuo zir vater:< vil lieber vater,> sprach si,< du solt mir geben
dinen vaterlichen segen unde solt mich haim stiuren.> et dedit ei
pater irriguum inferius et irriguum superius. do sprach der vater:
< vil liebiu tohter min, ich wil dir geben minen segen, ich wil dich
wol haim stiuren: tohter, ich wil dir geben ainen aker, der lit nidene
in aim nazlande, dar umbe, swenne ez durriu jar werden, daz du dich
denne da von begen mugist; unde wil dir och denne geben ainen
andern aker, der lit aver an aim hohen lande, dar umbe, swenne ez
denne werden naziu jar, daz du dich och denne da von begen mugist.>
der heilige wissage der siner toehter da gap die guoten haimstiure,
der bezaichent unsern herren, wan des tohter ist ein ieslich
sæligiu sele, der git och er von sinen gnaden sinen segen unde sin
vaterlich haimstiure, da si mit besetzen sol die ewigen haimuede.
initium sapientie timor domini. der aker der da lac niden an dem
nazem lande, der bezaichent die gots vorhte, da mit so haime stiuret
der himelsche vater die sinen lieben tohter, aine ieslich sæligiu sele,
swenner dem armen súndær des verlihet, daz in sin súnde rehte geriuwent.
wan so gewinnet er vorhte hinz got, des hulde er verlorn
hat; so gewinnet er angest unde vorhte hinz den vil mænicvalten
hellewizen, die er verdient hat; so furhtet er ouch den tievel
unde den tot; so ist im leide unde we ze muote; so muoz er durch
not sin vil mænicvalt missetat mit sinen vil haizen zæhern sim schepfær
clagen. dar nach so tuot er och denne sine bihte unde enpfahet sine
buoze fur alle sine missetat: daz ist diu vaterliche haimstiure, da diu
liebe tohter mit genesen sol. cupiens dissolvi et esse cum christo.
der aker der da lac an der duerre unde an dem hohen lande, der
bezaichent die waren gots minne, daz ist daz: swenne der arm súndær
sin súnde also lange begiuzet unde gebuezet, daz in denne des dunchet,
daz er die gebuezet habe unde daz únser herre got siner schulde vergezzen
habe, so gewinnet er denne ain vruede unde ain ringez gemuet
hinz got, wan er versiht sich des daz er sin hulde habe. so ne furht
er ouch denne weder die helle noch den tot noch den tievel niht.
wan alsam er da vor cleit unde waint sine missetat, alsam haize cleit
er unde waint denne dar umbe, daz in únser herre niht ennimt von
den angesten dirre welt. wan elliu disiu welt diu ist im denne unmære,
wan er minnet denne anders niht niuwan sinen schepfære; da
jamert in och denne zallen ziten nach, daz er in denne gerne alle
tage sæhe. daz ist diu guote haimstiure, da der himelsch vater die
sinen lieben tohter, ain ieslich sælige sele, mit haim stiurt zuo der
ewigen haimuede. daz ist och zware diu heilige gots minne, da úns
da hiute von schribet der guot sant johannes. wan swer die
minne hinz got hat, daz er durch sine hulde alle dise welt versmaht
unde in dirre welt anders niht enminnet niuwan sinen schepfær, daz
ist unde haizet zware diu heilige gots minne. swer die minne hat,
der ist vil sælic, wan der hat got selben unde wont unde lebt in got
unde got in im. der minne der verlihe iu der war gots sun. amen.
ewangelium.
homo quidam erat dives et induebatur purpura etc. so schribet
úns och hiute der guote sant lucas wie únser herre sinen jungern
hiut ain mære seit von aim richem manne unde och von aim vil
armen manne zainer glichnuesse. er seit in wie der riche man zallen
ziten mit vroeden wære, wan er saz alle tage mit schalle unde mit
wirtschefte unde was zallen ziten bewæt mit pfelle unde mit sidener
wæte. da wider so was aver der arm man nakent unde hungirc unde
was och do dar zuo so siech von aizen unde von geswer, daz er von
der stete nindert chomen mohte. der arm man der lag och zallen
ziten vor des richen mannes tiur unde bat in tægelich, daz er im
der brosem sante, die doch nider riren ab sim tische. die verseit aver
im der vil riche man. do daz do got wolte, do verschiet der arm
man. dar chomen die heiligen engel unde enpfiengen die sinen sæligen
sele unde fuorten si vroelichen zuo dem vronen paradise unde satzten
si in abrahames schuoze. dar nach do starb och der riche man. dar
chomen aver die tievel unde enpfiengen och die sele unde fuorten
si mit leide unde mit sere unde begruoben si in der helle. do der
riche man in disem hellefiur do was, do sah er uf unde sah den
armen lazarum mit vil grozen vroeden in abrahams schuoze. do ruoft
er hinz abraham unde bat den, daz er sich úber in erbarmete unde
daz er im lazarum sante, daz im der ainen zaher wazers ab sim
minsten vinger truofte in sinen munt, daz im sin zunge ain wenigez
erchuolte. do sprach abraham:< du solt des wol gehuegen, min chint,
wie din leben getan wære, do du lebtest nach allem dim willen, unde
daz lazarus lebt mit angsten. des sol er nu ergetzet werden mit den
ewigen vroeden, da wider so muost aver du nu hie enpfahen die
ewigen wize. dar under so ist och also von got entzwischen úns
gordent, daz únser zwaier botschaft niht zesæmen geraichen mac.>
do sprach der riche man:< herre vater abraham, nu mir vil armen
manne dehein gnade niht geschehen mac, so bitte ich dich des, vil
lieber vater, daz du lazarum zaim botten unde zaim urchúnde sendest
haim zuo minen vriunden, wan ich han noch viunf brueder, daz si
sich bechern, daz si der noet hie muezen úber werden.> do sprach
abraham:< min kint, dine brueder die habent moysen unde die heiligen
wissagen, unde volgent si den, so ne mag in niht gewerren.> do
sprach aver do der riche man:< nain, herre vater abraham, wan
ez ensi daz etwer von dem tode erste, der in warz urchunde chunne
gesagen von der grozen noete, diu da hie ist, anders bechernt si sich
niht. wan den wissagen unde der heiligen schrift der engloubent si
leider niht.> do sprach abraham:< engloubent si der heiligen schrift
unde ir lerær niht, so ne gloubent si och dem niht, der von dem tode
erstet.> der riche man der bezaichent ainen ieslichen man, der in
dirre welte ane gots vorhte sinen willen wil haben, wan der ne hat
dehein minne hinz got noch hinz sim ebencristen. alsam enhet och
der riche man dehein minne noch dehein erbarmunge, qui habuerit
substantiam mundi etc., úber den armen man, der da tægelich vor
siner tuer lac. von danne so sint och dem selben richen manne alle
die gebenmazet die anders niht enahtent niuwan wie si ir ainer buch
mugen beruesten; die ne habent och dehein ahte hinz got, von danne
so geruochet och er ir niht ze wizende noch zerchennende. daz hat
er úns och hiute da wol mit bezaichent, únser herre got, daz er des
richen mannes namen niht geruochet ze wizende noch ze nennende.
so bezaichent der arm man ain ieslichen sæligen man den únser herre
got in disem libe in siner vaterlichen zúhte hat mit angesten unde
mit armuot unde mit siechtuom, unde der daz allez gedultclichen
vertreit, alsam ouch der arm man der da vor des richen mannes
túr lac unde der allen sinen mangel unde alle sin arbeit gedultclichen
vertruoc unde únsern herren got des bat, daz er in des ergazti. dar
umbe so geruochet och in únser herre got ze wizende unde zerchennende,
wan er nennet in hiut bi namen an dem heiligen ampt,
wan er hiez lazarus. dem selben lazaro dem sint och die gebenmazet
die ir armuot unde ir siehtuom unde alle ir arbeit duemuetclichen
unde gedulteclichen vertragent unde die dar under den almehtigen
got lobent unde erent unde in des tægelichen bittent, daz er si genædeclichen
erloese von den angesten dirr welte, daz si in gesehen muezen.
nu sultir och die rede merchen. do der riche man in dem hellewize
was, do sah er uf unde sah den armen lazarum vil vroelichen in
abrahames schoze. do bat er abraham, daz er sich úber in erbarmte
unde daz er lazarum hinz im sante, daz im der abe sim minsten
vinger ainen zaher wazzers troufte in sinen munt, daz im sine zungen
ain wenigez erkuolti. judicium sine misericordia ei, qui non fecit
misericordiam. wan er dem armen manne hie verseit hete sine brosem,
do er was in siner wirtschefte, don gab och im der arm man dort
niht sinen zahen wazzers, da er da was in sinen vroeden. wan swer
hie ist ane die heilige minne unde ane die rehten erbarmunge, der
wirt och dort verteilet zware an alle gnade unde an aller slahte erbarmunge.
fili, recordare, quia recepisti etc. do sprach do abraham
zuo dem richen manne:< min kint, du solt des wol gehuegen wie
din leben getan wære unde wie ouch lazarus lebte: wan du wær
zallen ziten gesunt unde vro unde hete och dar zuo alles des gnuoc,
des dir din lip gert; da widere was lazarus siech unde unvro unde
hete och dar zuo alles des zadel unde mangel, des er bedorfte. da
enpfienge du, vil liebez kint, din lon; nu enpfahet aver hie lazarus
sin lon.> diu rede diu ist ein vil sorcsam rede allen den richen in
dirre welt unde ist aver ein vil trossamiu rede allen gots armen, wan
disiu rede diu hillet also: swa dehein richer man ein wengez almuosen
gebe oder dehein guotæte bege, daz im der guotæte an disem libe
mit dem gewalte unde mit dem richtuome, den er da hie hat, also
gedanket unde also gelonet werde, daz er dar umbe dehein lon dort
denne nimmer enpfahe; unde swa aver dehein gots armer dehein
wenge missetat oder súnde bege, daz diu súnde in disem libe mit
der armuot unde mit dem siechtuome also ab im erlútert werde, daz
er denne dar umbe dehein hellewiz dort nimmer erlite. wan alsam
daz unmuglich ist daz der riche zwai himelriche habe, alsam ensol
och, ob got wil, dehein arme gots dúrftige zwai hellewiz nimmer gewinnen.
nu daz och ir daz verdienen muezt daz ir der waren gots
armen gnuoz muezt werden, des verlihe iu der ware gots sun. amen.
der ander sunnentac.
nolite mirari, carissimi, si odit vos mundus. wir lesen an
der heiligen scrift von zwain geslahten, daz sint die guoten unde die
ubelen. diu zwai geslahte diu huoben sich von anegenge der werlt,
want diu huoben sich da da ain bruoder den andern, cain sinen
bruoder abeln, ze tode sluoc. abel der waz ain heilic man, unde
waz sin opher unde sin gebet unserm hern got lieb unt amphanclich.
daz het aver sin bruoder cain ze haze unde ze nide, wan anders
neheter deheine sculde hinzim niht, dar umbe so sluoger in ze tode.
da huoben sich diu zwai geslahte, wan alsam der ubel man cain den
sæligen man abeln ane faht durch sine hailichait, alsam ahtent ouch
noch hiut disses tages diu chint dirre werlt der sailigen unde der
guoten, die got da dienen scolten. daz urchundet uns ouch hiut der
gute sant johannes an dem heiligen ampt, wan er sprichet also:
< miniu vil lieben chint>, sprichet er,< des enscol iuch niht wunder
nemen, ob iuch diu werlt ze haze unde ze nide habe, wan daz ist
ain vil altiu umminne.> quicunque enim voluerit amicus esse seculi,
inimicus dei constituetur. wan swer dirre welte vriunt unde chint
wil sin, der muoz got fremede sin, der muoz der gots vint sin. der
ist ouch iwer vint, wan der hat iuch ze haze unde ze nide. des æhtsal
scult aver ir vil gedulteclichen vertragen, wan da mit scol
iwer gedult bewært werden. nos scimus quoniam translati sumus de
morte ad vitam. wan da mit scol man ouch erchennen diu warn gots
chint bi des tievels chinden, das diu gots chint diu ne sculn niemen
ze haze noch ze nide haben: swaz man holt in ze leide tuo, idoch
so ne sculn si niemen vint sin. omnis, qui odit fratrem suum, homicida
est. wan swer sime ebencristen vint unde gehazic ist, der ist vor got
mansleke, der ist ouch da mit gesundert von got, der ist da mit tot
an der sele. wan alsam der lip leben muoz von der sele, alsam lebt
ouch diu sele von ir schæphære; unde alsam der lib stirbet, swenne
diu sele uz chumet, alsam stirbet ouch diu sele, swen si gesundert
wirt von ir schephære mit der vintscheft unde mit dem haze. in hoc
cognovimus caritatem dei etc. da sculn aver sich die sælegen unde
diu gots kint allez vor huten, wan der minne unde der durnaht scol
holt so groz sin, daz si sich sculn lazen martern durch die gots minne.
wan alsam sich unser herre selbe zuo der marter unde zuo dem tode
gab durch die genist der sinen armen hantketat, alsam sculn ouch
sich diu sinen guoten chint selbe zuo der marter geben durch
sinen willen unde ouch durch ir lieben bruoder hail. qui habuerit
substantiam mundi et viderit fratrem suum necessitatem pacientem
etc. wan daz haizet diu groze unde diu oberste minne: swer sich
læt marteren durch den gots willen unde swer sinen lip dar umbe
enwage unde enurtail gibt, daz er da mit gevriste unde ze helfe
chome sime ebencristen. die selben grozen minne die scol aver ain
ieslich sæliger man erzaigen unde eroffen mit der minner minne. diu
minner minne, daz ist daz, daz ain ieslich guote man der sol aller
erest paidiu den richtuom unde daz guot durch got lazen unde ouch
geben, wan er sol den hungergen unde den durstigen laben unde sol
den nacten bewæten. wan entuot er des niht, swer daz guot geleisten
mac, so ne hat ouch er der waren minne niht; wan zware so liez er
sich ungerne slahen oder toten durch got oder durch deheinen sinen
ebencristen. filioli mei, non diligamus verbo neque lingua, sed opere
et veritate. von danne, miniu vil liebin chint, sprichet der guote
sant johannes, so ne sol der guote man den durftigen da mit
niht trosten, swenne er in siner genaden pitet: nu var hin, got genade
dir! wan entuot er der anders niht zuo, so ist idoch mit der guoten
rede der hungerge unde der durstige vil ubil gelabt unde ist mit der
guoten rede der arme gast vil ubil geherbergot. von danne so ne sol ouch
ain iesliher man die heilige minne niht alsoges mit dem munde unde mit
der rede erceigen, sunder er sol halt die heilige minne erzeigen unde
erfullen mit triwe unde mit warhait unde mit den guoten werchen der
minne. der verlich iu der ware gots sun durch siner genaden willen.
ewangelium.
homo quidam fecit cenam magnam et vocavit multos. so scribet
uns och hiut der guote sant lucas an siner heren botscefte da von
wie unser herre ain mære saite von aime richen manne zainer glichnusse.
der riche man der hete aine groze wirtschaft gemachet unde
hete dar zuo vil lute geladen. do in des do cit duhte, do santer sinen
boten uoz unde hiez den daz chunden, die er geladen hete daz si
chomen, wan diu wirtschaft diu wære elliu wol berait. die wider
saiten aver alle dem boten, daz ir deheiner niht dar chomen
wolte. der erste der sprach zuo dem boten:< ich han ain dorf zaigen
gechouft, da muoz ich hin unde muoz daz besezen, du solt mich
ensculdegen wider dinen herren.> der ander der sprach:< ich han
zehen ohsen gechouft, da muoz ich zu weten unde muoz die bewarn,
du solt mich wider dinen herren bereden.> do sprach der dritte:< ich
han mir ain vil liebez wip ze chone genomen, da ne mag ich nicht
von chomen.> der bote der chom wider unde sait sime herren also er
vernomen hete. da wart der herre umbe zornec unde ummuotes unde
sprach zuo sime boten:< nu genc uoz in die stat, unde swer dir da
wider vare, er plint oder chrump oder halz si, die brinc alle her.>
do sprach der bote:< herre, ich han getan also du mir gebute, daz
hevet aver allez noch vil unhoh an dime witen gesidele.> do sprach
der herre< nu genc uz uf daz lant, uf die straze, zu den zunen, unde
alle die, die dir da wider varn, die trib her, die ziuch her, unz min
huz allez besetzet werde; wan zware ir deheiner, die ich da geladen
hete, der enbizet niemer deheiner miner wirtsceft niht.> der riche
man der die grozen hohzite unde die grozen wirtschaft da gemachet
hete unde der da zuo vil luote geladen hete, der bezeichent
unsern herren, den himilischen kunic, wan der hat ain hochcite unde
ain wirtschaft beraitet von anegenge der werlt, daz ist das himilisk
paradys, daz hat er berait allen den salegen unde den guoten. sin
chneht unde sin bot daz warn hie bevor die heiligen wissagen, daz
warn do dar nach die heiligen zwelfpoten, daz sint ouch noch hiute
dises tages alle die die mit triwe unde mit warhait daz heilige gotes
wort sprechent. da er sinen boten da hinne sante unde die er zuo
siner wirtscefte da geladet hete, die ne wolten sumeliche niht chomen,
sumeliche choemen si ouch; da sunderten sich sa die zwo geburte
unde diu zwai geslahte der guten unde der ubeln, der unsailigin unde
der saligen. nu sult ir wol merken, welhez die unsæligen da warn die
zu der wirtsceft niht chomen wolten, unde welhez ouch die sæligen
da waren die zuo der wirtscefte da chomen. der erst da der bote
da hine chom, der sprach:< ich han ein dorf zaigen gechoufet, daz
muoz ich besitzen, ich enmac niht chomen, du solt mich wider
dinen herren bereden.> der daz dorf da zaigen gechouft hete unde
da von niht chomen wolte, der bezeichent alle die die uf dirre werlt
wider got habent ere unde gewalt unde richtuom, wan die habent
mit ir geschafde unde mit ir gewinnunge so vil ze tuone, daz si hin
ze der ewigen wirtscefte dehein aht enhabent; wan swie wol si daz
wizen daz si unrehte lebent, idoch so ne wellent si von dem guote
unde von dem gewalt niht chomen. daz bezeichent daz, daz er den
boten des bat, daz er in wider sinen herren beredet: die sint ouch
alle die unsæligen. der ander da der bot do hin chom, der sprach:
< ich han gechouft zehen ohsen, da muz ich zuo weten unde muoz die
bewarn, du solt mich wider dinen herren bereden.> der die zehen
ohsen da gechouft hete, der bezeichent alle die, den unser herre got
uf dirre welt chunst unde wistuom verlichen hat unde die aver allen ir
sin unde allen ir wistuom ze hochverte unde zunrehte vercherent. daz
sint ouch alle die unsæiligen, wan die ne choment ouch in die
ewigen wirtscaft niht; wan swie wol si ir unreht erchennent, idoch ne
welnt si durch ir hochvart ir irrituom niht lazen. daz beceichent ouch daz,
daz ouch der selbe den boten des bat, daz er in wider sinen herren beredet.
do sprach der dritte da der bot hin chom:< ich han mir ain vil lieb
wip ze chone genomen, da ne wil ich niht von chomen.> der die
chone da genomen hete unde der da von niht chomen wolte, der bezeichent
alle die die uf dirre welt mit elicher hirat sitzent, unde die
idoch mit der ê unelichen lebent; wan die e die ne solt man niwan
durch wuochers willen haben, so ne habent aver si die e niwan durch
ir gelust unde wellent ir willen zallen citen ane scam unde ane gots
vorhte ensamt haben. daz bezaichent daz, daz holt der selbe den
boten des niht piten wolte, sam die andern da vor getan heten, daz
er in wider sinen herren beredete. daz sint ouch die unsæligen, wan
si habent in leider erchorn die zerganclichen friuntschaft fur die ewigen gotlichen wirtscaft. do der bot do wider chom unde
sime herren gesait wie die sine wirtscaft verwidert heten die er da
geladet hete, do wart der herre zornic unde ummuotes unde sprach
zuo sime boten:< nu genc uz in die stat, unde alle die die dir da
wider varn, blinde, chrumbe unde halze, die brinc alle her. blinde,
chrumbe unde halze, daz sint allez die gots durftigen, die chomen ouch
alle hinze der wirtscefte: daz sint ouch die saligen, wan die habent
in dirre werlt hellewize unde unsælde genuge; von danne, swelhe
ouch denne ir armuot gedulteclichen vertragent, daz sint die sæligen,
wan die ne choment nach disem libe in diheine hellewize me, sunder
si besitzent ane zwivel die ewigen froude.> do sprach do dar nach der
bote zuo sime herren, do er die blinden unde die chrumben, die er
in der stat da vant, zuo der wirtscefte braht:< herre, ich han getan
als du mir da gebute, daz hevet aver noch allez vil unhohe in dime
witen muoshuos.> do sprach der herre:< nu genc uz uf daz lant, zu
den zunen, zu der straze, unde swer dir da widir vare, den ziuch her,
den trib her unze daz min sal unde min gesidel allez besetzet
werde.> diu stat da die blinden unde die chrumben da inne warn, da
wir nu von gesprochen han, diu bezeichent ouch die plinden unde
chrumben, die heilige christenheit, diu da von erst von der judischen
ê bechert wart. die warn unserm herren nahen pi unde waren wuocherhaft
von der ê, idoch so hiezen si da von plinte unde chrumpe: wan
was in ain fuz gerehte, so was in der ander chrumpe; gesahen si
mit aime ougen, so waren si an dem andern plint; wan westen si
daz rehte, daz diu alt ê da gebot, so ne westen si aver der genaden
niht, die uns diu niu ê da praht hat; erten si unde erchanten si den
himilisken vater, son erchanten si aver sins lieben suns niht, des
heiligen cristes, unde lasterten den. da von hiezen si plint unde
chrump. die aver da von getouft unde bechert wurden, der was lucel,
die huben vil unhohe in dem witen himilriche. von danne so hiez er
do den boten uz gen uf daz lant, uf die straze, zu den zunen, unde
hiez alle die triben unde ziehen hin ze siner wirtsceft, die er funde.
die uf dem lande unde bi den...
( der vierde sunnentac.)
... paradyso verriet unde wie er siu mit sinen arclisten da
uberchome, wan daz enwas idoch ir andaht unde ir wille niht. sed
propter eum, qui subjecit in spe( dicendo: eritis sicut dii). sunder er
uberchome si da mit daz er in groze ere gehiez; do aver si do zuo
sahen, do lagen si in der grube, do warn si in den sculden, wan do
gienc diu gots rache uber si. et ipsa creatura liberabitur a servitute
corruptionis etc. wan do sprach unser herre:< du bist von erde unde
von stoube chomen, du muost ouch wider ze stoube unde zerde
werden.> zu der trurigen schidunge unde zuo den unfrouden da het
si der laidige valant mit sinen untriwen zuo verlaitet, von danne sol
ouch nu der stoub unde diu erde wider ze mennisklichen bilde werden
unde sul ouch wir iemer unser ere wider gewinnen. da bedorf wir
wol zuo unsers herren, des almehtigen gotes, gnaden unde siner helfe.
existimo enim quod non sunt condigne passiones hujus temporis ad
futuram gloriam, que revelabitur in vobis. wan da von so sprichet
ouch nu hiut unser maister, der guot sant paulus: swaz dehein
mennisk in disem libe iemer arbaite unde mue erliden muge durch
den ewigen lip, diu mue unde arbait diu si idoch elliu zerganclich,
wan si nem elliu ende mit dem tode. von danne so sint si vil
harte ungelich den ewigen frouden, die wir da wider gewinnen unde
besitzen suln. nam expectatio creature revelationem filiorum dei expectat.
wan ane zwivel, ob got wil, so sul wir gewinnen, so sul wir
nach disem libe enphahen die gemainde unde die genozsam der
heiligen engel da ze himil. der froude unde der wunne ist also groz,
quod oculus non vidit, nec auris audivit, daz si nie deheines mennesken
ouge mohte bescowen noch nie deheines mennisken herze
mohte betrahten. die geb iu der ware gots sun durch siner gnaden
willen. hec loquere.
ewangelium.
estote ergo misericordes sicut et pater vester misericors est.
so sait uns hiut der guote sant lucas an siner hern botscefte wie
gnadeclich unser herre mit samt sinen jungern hiut choste unde wie
vaterlichen er si hiute wiste unde lerte, wan er sprach zuo zin:< welt
ir mine junger sin, so sult ir den holt sin, die iuch da hazzen, unde
sult umbe die piten, daz si bechert werden, die iwer da ahten; wan
enwelt ir niemen minnen niwan die iuch da minnent, unde enwelt ir
niemen niht liebes noch guots tuon niwan den die iu da wider
lieb unde guot getuon muogen, welhen danch oder welchen lon muget
ir des denne von mime vater gehaben? wan da wider so sage ich
iu daz, daz ir den sult holt sin, die iu da vint sin, unde daz ir sult
den lieb unde guot tuon, die iu da lait tuon, unde sult den geben
unde entlichen, die iu da wieder ze geben noch zentlihen haben, unde
sult da von nihtes gewarten niwan mins vater danches. wan so wehset
iwer lon unde iwer chrone da ze himel vor mime vater. wan min
vater der ist genadic, der ist parmherze, alsam sult ouch ir genadic unde barmherze sin, welt ir mins vater chint sin. da zuo sult ir ouch
wiszen, daz ir ne sult uber niemen also rihten noch ensult also
niemen verdamnen noch verteilen, daz ir iht verteilt unde verdamnet
werdet. ir sult ouch iwern scolarn vergeben ir sculde, wan so vergibt
ouch iu min vater iwer sculde. wan mit der selben maze da ir da
mit gebet und entlihet, da mit wirt ouch iu von mime vater vergolten
unde gelonet.> dicebat autem et illis similitudinem. numquid
potest cecus cecum ducere? so getane gotliche lere unde ander vil
manige die seit unser herre hiut sinen jungern vor. dar nach
do sait er in ouch ain wenige rede zainer glichnusse.< swa ein plint,>
sprach er,< ain andern plinden wiset, die vallent paide in ein grube.>
der blint der bezeichent den ungelerten unde den tumben; wan swa
ein ubel man unde ain tumber man ainem andern tumben manne wil
volgen, den muoz beiden misselingen. daz erget idoch hiut disse tages
unde ist ouch leider vil dicke ergangen, daz ein ubel man unde ain
tumber man ainem andern tumben volget, den muoz ouch paiden
missegen. wan alsam ergiengiz ouch leider hie bevor unsern armen
altvordern, adame unde even, wan die nach volgeten dem vil ubeln
tivel, unze daz er si praht in die grube, unze daz si chomen in die
sculde, der wir leider noch scaden haben unde alle ir afterchomen.
da pit in hiut umbe unsern herren, den warn gots sun, swa ir von
iwern altvordern oder von iwer selbes brode in deheine grube gevallen
sit oder in deheine sculde chomen sit, daz er iu dar uz genadeclichen
helfe durch siner gnaden willen. hoc loquere.
der funfte sunnentac.
omnes unanimes in oratione estote et patientes, fraternitatis
amatores etc. swa ain junger sins maisters wort unde sin lere
wol vestent unde wol merchet, daz ist lobelich. alsam hat der guote
sant petrus getan, wan der hat sins vil lieben maisters, unsers herren
des heiligen cristes, wort unde sin gotliche lere wol gevestent unde
wol gemerchet. wan unser herre der sait im unde andern sinen jungern
daz vor, daz si ubels mit gute solten lonen. die selben lere die sait
ouch er vil lieber maister uns, sinen armen jungern, hiut vor an dem
heiligen ampt, wan er sprichet also: miniu vil lieben kint, ir sult alle
vil ainmuteclichen unde vil andæhteclichen unsern herren got an
ruofen mit aller slahte chuske unde mit aller diemute, daz er iu des
verlihe, daz ir iwer bruderliche minne also behalten muzent wider
iwer nahesten unde wider iwer ebencristen, daz ir in ubels mit ubele
iht danchet, sunder daz ir in holt ubels mit guote lonen muzet. quia
in hoc vocati estis, ut benedictionem hereditate possideatis. daz sult
ir dar umbe vil gerne tuon, wan unser herre got der hat iuch dar
zuo erwelt unde hat iuch dar zuo geladen, daz ir den ewigen segen
enphahen sult. venite, benedicti patris mei etc. der ewige segen, den
ir da enphahen sult, daz ist daz, swenne unser herre got an
dem jungesten tage sprichet:< chomet her zu mir, diu gesegenten
chint mins vater, unde enphahet daz riche, daz ich iu gantrait han
von angenge der welt.> qui enim vult vitam diligere et videre dies
bonos etc. swer den segen unde daz erbe enphahen unde bisitzen
sol, dern sol halt niht eingenotclich sich enthaben von ubeln werchen,
sunder der sol halt zware siner zungen unde sinem munde also getwingen,
daz er sol miden alle unnutze unde uberfluze wort unde sol
allenthalben fliehen von den sunden unde von der ubeltæte unde sol
sich allenthalben gehaben zuo dem rehte unde zuo der gutæte. quia
oculi domini super justos et aures ejus in preces eorum. daz muoget
ir ouch zware vil gerne tuon, daz ir die ubeltæt midet unde daz ir
der gutæte nach volget, wan unsers herren ougen diu stent da ze
himel zallen ziten ob den offen unde nement der war unde hutent
der die im da dienent, unde sint ouch siniu gotlichen oren in zallen
citen offen dar umbe, daz er ir ruof unde ir gebet horn unde vernemen
wil. vultus autem domini super facientes mala( ut pereat de
terra memoria eorum). da widere, daz sult ir ouch merchen, so ist
ouch unsers herren antlutze uber alle die unde wider allen den zallen
citen gestellet, die sich da flizent der ubeltæte, dar umbe, daz
er ir namen unde alle ir gehugde verdamne unde vertilige paidiu
darn himile unde hie enerde. da bewar aver iuch got vor unde alle
die heilige christenheit. sed et si quid patimini propter justiciam
beati. nu, miniu vil lieben chint, sprichet der guote sant petrus, dar
unter so sult ir vil frolichen vertragen, swel mue unde arbeit iu gesche
ze liden durch daz gotes reht, dar umbe, daz iu unser herre got da
wider gebe den segen den er iu da gantrait hat von anegenge der
werlt. hoc loquere.
ewangelium.
cum turbe irruerent ad jhesum, ut audirent ipsum, et ipse stabat
secus stagnum genesaret etc. so sait uns ouch hiut der guote
sant lucas an siner hern botscefte von unsern genaden, wan er sait
uns hiut wie unser herre wære zainer stete pi dem mere, dar chom
ain michil menige zuo zim dar umbe, daz si sine gotliche lere gerne
vernemen wolten. da sach unser herre an dem mere zwai visksciflin
sten, unde warn die viskære abe gegangen unde flouten iriu netz. da
gienc unser herre an der scef ainez, daz was ouch sant petres, unde
bat sant petren des, daz er daz scef ain lucel duhte von dem stade,
wan diu menige unde die lute die drungen uf in. da gesaz er
do an dem scefe unde lert unde sait den luten daz gots wort vor.
do er do den luten daz gots wort vor gesait unde er si mit sime
segene von im verlie, do sprach er zuo den viskern:< werft uz iuwiriu
netz unde vaht uns der viske.> do sprach sant petrus:< herre gebietære,
ich han alle dise lange naht garbaitet unde enmoht hiut niht
erwerven; nu aver du ez, herre, gebiutest, nu sul wirz aver versuchen.>
sa bi dem worte do umbe zoh er so vil viske, daz sich daz
netze entrante unde daz er dan noch andern sinen gesellen, die an
ainem andern scef warn uf dem mere, dar wincte, daz im die ze helfe
chomen. da fulten si iriu scef paidiu, unze daz si ie zuo versinchen
wolten. do daz sant petrus ersach unde ander sine gesellen, daz was
sant jacob unde sant johannes, do lief er hin unde viel unserm
herren ze fuozen unde sprach zuo zim:< herre>, sprach er,< genc von
mir uz dem scef, wan ich bin, herre, leider ain vil suntiger man.> do
sprach unser herre:< petre, nu wis ane sorge, wan du solt nu hinnebedes
ain viskere sin der liute.>
expositio. daz mere da unser herre zuo chom, daz bezeichent
dise werlt; wan alsam uf dem mere zallen citen angist unde
frais ist, alsam hat ouch disiu werlt alle tage ietniwe we, angest unde
arbait. do chom unser herre, der heilige gots sun, do zuo, do er vil
lieber herre an dise welt chom durch der armen sundær willen. da
saher zwai scef uf dem mere dirre werlt. diu zwai scef diu bezeichent
diu zwai geslæhte der juden unde der heiden. an daz aine scef da
trat er selb an, daz waz ouch sant petres. daz bezeichent daz, daz
er war trost von der juden geslæhte an dise welt geborn wolte werden.
in viam gentium ne abieritis. da hiez er do die viskære iriu netz uz
werfen, do er sinen jungern daz gebot, daz si den heiligen globen
iht verrer chunten niwan in der juden lande. da entranten aver sich
do diu netz, do im der sin ungetriwe junger judas abtrunnic wart
unde do sich die juden selbe des himilrichez verteilten. sanguis ejus
super nos et super filios nostros. wan si sprachen vor pylato, daz si
unde alle ir afterchomen sculdic wolten sin an des heiligen christes
tode. praedicate evangelium omni creature. da wincten aver do die
viskære ir gesellen dar zuo zin, die da an dem andern scef waren.
do unser herre den heiligen zwelfpoten daz gebot, daz si den heiligen
glouben chunten unde predigeten verre unde nahen aller dirre
welt, da fulten si do diu zwai scef, unze daz si iezuo versinchen
wolten. diu zwai scef, daz ist, also wir nu gesprochen haben, diu
heilige christenheit, diu da paidiu von den juden unde ouch von aller
haidinisken diete den heiligen glouben unde die heilige toufe enphangen
hat. pressuram habebitis in mundo. daz diu scef sunchen
unde idoch niht versunchen, daz bezeichent daz, daz diu heilige
christenheit unde die heiligen unde sæligen alle in dirre welt mit
angesten unde mit arbaiten muozen leben. dar under so ne lat idoch
unser herre der sinen deheinen niht verlorn werden, sunder er presselt
die sinen mit vil manicvalten sorgen unde ergetzet aver sie denne
des alles vil wol mit dem ewigen libe. alsam muoz er ouch iu tuon
durch siner heligen gnaden willen. nu, min vil lieben, dar under so
sult ir ouch nu churcelichen merchen die gnade, die unser herre
hiut sunderlichen da begienc mit dem guoten sant petro. wan also
ir nu wol vernomen habt, also unser herre gebot, do umbe zoch unde
vienc er so vil viske, der in selben bevilte, unde do er daz zaichen
ersach, do viel er unserm herren ze fuzen unde sprach zuo zim:< herre,
genc von mir armen sundære uz dem scefe, wan ich enpin niht
wirdich diner mitwist.> da ne gienc idoch unser herre von im niht.
wan alsam der siech unde der wunde man des wol bedarf, daz sin
arzat emzclichen bi im si, alsam bedarf ouch vil wol der arme sundære,
daz im diu gotes barmunge nahen bi si. von danne so sprach ouch
do unser herre zuo dem guoten sant petro:< petre, nu du dich selbe
ruges unde du din unreht selbe erchennist, nu sol din werden vil
guot rat; nu wis ane sorge, wan nu wil ich daz du sist ain vischere
der liute.> da pi betute unser herre daz dem guten sant petro: alsam
er da vor ware gewesen ain viskere, alsam solt er ouch do dar nach
sin ain lerære unde ain predigære unde solt mit dem netze des heiligen
gelouben alle die heilige christenhait im fur wisen unde fur stellen.
der rede der sult ouch ir iuch wol trosten, daz iuch der guote sant
petrus unserm herren sol fur wisen unde fur stellen, der heilige gots
trut, daz er iu genædeclichen gelaite muoze geben an dem jungesten
tage fur den almehtigen got. hoc loquere.
der sehste sunnentac.
quicumque baptizati sumus in christo jhesu, in morte ipsius
baptizati sumus. unser maister, der gute sant paulus, der mant iuch
hiut an dem heiligen ampt, daz ir die gnade unde den segen
an iu selben ert unde anniu selben behaltet, den ir enphangen habt
in der heiligen toufe, wan er sprichet daz: swer die warn toufe enphangen
habe, der si getouft in der martir unde in dem tode unsers
herren, des heiligen christes. wan ouch ir nu in dem nam unsers
herren, des heiligen christes, die warn toufe enphangen habet, so
sult ouch ir da von ain lucel vernemen wie ir in sime tode unde in
siner martyr getouft sit unde wie diu toufe gebenmazt si zuo der
hern gots martir. da vor so sult ir idoch daz alrerst wol merken wie
der ware gots sun ersturbe an der menneshait unde niht an der gothait,
wan der chom in dise welt unde nam an sich ware mennisce
nature unde alle die arbait unde alle die brodecheit, die ain ieslich
mennisk an sime libe hat, diu ane sunde gesin mach. die selbe unsculdigen
nature unde den selben mennislichen lip, den gap er zaime
opher an dem heiligen cruce fur allez manchunne. in similitudine
carnis peccati. wan er ware hailant, er nam sich also verre zaime
bilde unde zainer glichnusse unser sculde unde unser armuot an durch
unser hail, sam ob er sculdic wære. consepulti sumus cum illo per
baptismum in mortem. zuo dem gotlichem tode da ist diu
hailige toufe also gebenmazet, wan alsam unser herre diu driu cit,
daz ist ain tac unde zwo naht, begraben was in der erde, alsam wirt
ouch der mennisk in der toufe ze drin malen besouft unde begraben
under dem wage unde erleskent unde ersterbent da an im alle sine
sunde. wan alsam der heilige crist erstarb an der broden mennishait,
alsam sol ouch der mennisk ersterben an der brodechait der sunden;
wan ensturb er niht in der toufe an den sunden unde an der brodechait,
so ne chome im ouch unsers herren, des hailigen christes, tot
unde sin heiligiu urstende niemer ze chainen helfen. ut quomodo
surrexit christus a mortuis per gloriam patris, ita et nos in novitate
vite ambulemus. wan alsam er mit dem heiligen christo erstirbet
unde begraben wirt an der brodechait, alsam sol er ouch denne dar
nach mit dem heiligen christo ersten an der hailichait. wan alsam
der heilige christus vor sime tode unde vor siner urstende totlich
unde zerganclich was, unde aver do nach sime tode unde nach siner
urstende untotlich unde unzirganclich was, - - - wan do was er ain
niwer man - - - alsam sol ouch ain ieslich sæliger christen man sin,
der in der toufe an den sunden irstirbet unde begraben wirt. der
sol ouch denne ersten an den tugenden unde an der guotæte
unde sol denne sin ain ander man unde ain niwer man. wan er sol
denne chusclichen unde rainiclichen leben unde sol denne vil mænic
sculde miden, da paidiu juden unde haiden unde alle die nach ringent
die hin ze got deheinen gedingen niene habent. si enim complantati facti sumus similitudini ejus, simul et resurrectionis erimus. wan swer
nach disem libe mit dem heiligen christo den ewigen lip besitzen
wil, der sol ouch aller erst mit dem heiligen christo beidiu ersterben
unde ouch ersten unde ouch mit sampt im hin ze himel varn. unde
wie daz ergen sul, daz sult ir merchen. der sælige man der wirt mit
dem heiligen christo genagelt zuo dem cruce, swener durch die gots
minne paidiu dirre welt unde allem unreht widersait. so erstirbet er
ouch an dem cruce mit dem heiligen christo, swenner siner sunde
sine pihte inneclichen tuot, wan diu scame diu muoz im we tuon an
sime hercen, die er da zuo hat. so ruowet er ouch denne in dem
grabe mit dem heiligen christo, swenne im daz lieb ist unde swenne
im daz wol tuot in sime herzen, daz er sine burde ab im geleit
hat. so erstet er ouch denne mit dem heiligen christo, swenn er garnt
den warn antlaz unde swener vor got unsculdic unde ledic wirt gesait
aller siner sunde. nostra autem conversatio in celis. so vert er ouch
denne dar nach frolichen zuo dem himele mit dem heiligen christo,
swenner durch die gots minne alle dise werlt versmaht unde er denne
tagelich anders niht enwunsket niwan daz er sinen scephære gesehen
muoz in siner maginchrefte. daz ouch ir den gesehen muozet, des
verliher iu, der ware gots sun, durch siner gnaden willen. hec loquere.
hystorialis expositio. evangelium.
amen dico vobis, nisi habundaverit justicia vestra plus quam
scribarum et phariseorum, non intrabitis in regnum celorum. nu, min
vil lieben, nu sult ir ouch churcelichen vernemen diu wort unde die
gotlichen lere die unser herre sinen jungern hiut selbe vor sait, als
uns hiut da scribt der guote sant matheus. wan unser herre der
sprach hiut zuo sinen jungern:< welt ir>, sprach er,< daz gots riche
besitzen, so sult ir miden vil mænige sache, da disiu welt nach ringet;
wan iweriu werch diu ne sin halt bezer unde durnahtiger denne anderre
lute vil maneger, die dise werlt mit untriwen unde mit
hochverte vaelent, so muget ir niemer chomen in daz gots riche.
wan ez sint sumeliche lute die des wænt daz si da mit behalten sin,
ob et si die grozen gebot unde die grozen sculde vermiden, die da
an der alten ê verboten sint, sam daz uberhur unde diu manslaht ist,
unde enwellent daz niht wizen, daz dennoch anderre sache ain vil
michel tail ist, da si sich ane verwurchent; wan enslahent si den
mennisken niht ze tode, si mugen im aver anders so groziu leit tuon,
daz si des gots riches umbe verstozen werdent. qui dixerit fratri suo,
« fatue », reus erit gehenne ignis. von danne so sult ir miniu wort
merchen unde sult miner lere volgen>, sprichet unser herre selbe,< so
sult ir daz von mir wizen: swer mit sime ebencristen zurnet unde in
beswært ane sculde mit ubeln worten, der ist vor got wirdic des
ewigen helleviures, der ist die gots hulde ane;> si offers munus tuum
ad altare etc., dern darf ouch weder sin gebet noch sin opher niemer
bringen fur die gots reste, ern versune sich aller erst mit sime ebencristen.
< von danne swenne du>, sprichet unser herre,< din opher bringen
welles fur den alter unde fuor die gots reste, so soltu aller erste
wol betrahten, ob du deheinen din ebencristen iender gelaidigot oder
beswært habest. den soltu aller erst gehuldigen unde solt denne dar
nach alrest dime schephære din gebet unde din opher bringen. so ist
dime herren, dim schephære, din gebet unde din opher amphanclich.>
min vil lieben, daz sint unsers herren selbes wort, daz ist sin vaterlichiu
unde sin gotlichiu lere, die sult ir gern horn, der muget ir
ouch vil gerne nach volgen, wan da mit besitzet ir den ewigen lip.
den geb iu der war gots sun durch siner gnaden willen.
der sibende sunnentac.
humanum dico propter infirmitatem carnis vestre. unserm herren,
dem almehtigen got, dem sult ir gerne dienen, wan dem ist ouch vil
guot ze dienen, wan er ist beidiu dancnæme an dem dienst unde
lont ouch denne des vil wol, swes man im gedient. daz urchundet
uns hiute unser maister, der guote sant paulus, wan er sprichet also:
min vil lieben gebruoder, unser herre got der ist genadic, der ist
parmherze, der waiz iwer stat wol unde iwer chraft, dern muotet
ouch von iu anders dienstes nit niwan daz ir wol getuon muoget.
sicut enim exhibuistis membra vestra servire inmundicie et iniquitati
ad iniquitatem etc. von danne so ne darf sine brode unde
sin unchraft niemen fuor ziehen also, daz er got niht gedienen muoge;
wan unser herre got dern muotet von iu niht grozers dienstes niwan
daz ir im dient mit dem willen unde mit der chreft also ir da vor
der werlt gedient habt, wan zuo der werlt dienst da ne traibt iuch
noch enstarct iuch niemen zuo niwan iwer selbes gemuote. daz selbe
gemuote daz trib iuch unde sterch iuch ouch zuo dem gots dienst.
stipendia enim peccati mors. dar zuo so sult ir ouch des vil wol war
nemen, waz dirre welt dienst si unde welch ende unde welch lon
daz habe. wan dirre werlt dienst daz ist des tievels dienst, wan daz
ist elliu untriwe unde elliu hohvart unde elliu unchuske paidiu des
libes unde der sele. daz ende unde daz lon daz dar nach gehort, da
solt man zware vil gern mazlichen nach werven, wan daz ist der
ewige tot. gratia autem dei vita eterna. nu nemt ouch des selben
war, waz ouch daz gots dienst si unde welch ende ouch daz habe
unde welch lon ouch dar nach gehore. wan daz gots dienst daz ist
elliu triwe unde elliu warhait unde ist elliu rainechait paidiu des
libes unde der sele. daz heizt gots dienst, wan daz ist got lieb.
daz ende unde daz lon daz ouch dar nach gehort, da sult ir zware
vil gern mit aller iwer chreft nach werven, wan daz ist der ewige
lip. swie aver ir nu, scribet unser maister, der guote sant paulus,
vil michels vorderlicher unde vil michels vorhtlicher iwer gemuote
unde iwer arbeit chern sult hin ze dem gots dienst denne hin ze des
tievels dienst, so rat ich iu doch daz daz ir doch ze glicher wise,
ob ir baz enwelt, iwer arbait unde iwer gemuote chert hin ze dem
gots dienst dar umbe, daz ir enphaht unde daz iu werden muoz daz
pezzer lon, daz ist der ewige lip. den geb iu der ware gots sun.
hec loquere.
ewangelium.
cum turba multa esset cum jhesu nec haberent, quod manducarent,
convocatis discipulis ait illis:< misereor super turbam etc.>
nu sult ir ouch curzlichen vernem die botscaft, die uns hiut da scribet
der gute sant marcus. wan der sait uns hiut von unsers herren gnaden
unde von siner barmunge. wan er sait uns wie unser herre wære in
einer wuste, da besuohte sine gnade ain vil mihil menige. diu menige
diu chom zu zim in die wuste unde was da bi im dri tage. an dem
dritten tage do sprach unser herre zuo sinen jungern:< disiu
lute die erbarment mich, wan die sint uf mine gnade pi mir nu hie
gewesen dri tage, nu ist in zerunnen ir spise, die si her praht heten.
laz ouch ich si denne von mir vastende scaiden, so verwerdent si uf
der straze. dar zuo so sint ouch sumeliche vil verre her chomen.>
des antwurten im sine junger:< herre,> sprachen si,< wer mohte dise
werlt alle hie in dirre wuste gefuoren?> do fraite si unser herre, wie
manic brote si da heten. si sprachen, si heten da siben brot. do gebot
in unser herre do, daz si die lute elliu hiezen nider sitzen uf die
erde. do nam er do diu siben brot unde segent diu unde brach si
do unde hiez si do sine junger den luten fur tragen. dar zuo so heten
si ouch ain lucel viske, die segenter ouch unde hiez in ouch die fuer
tragen. do die lute do elliu wol enbizzen waren, do huben sine junger
for in uf der reiste unde der alaibe, da si mit fulten siben chorbe
von den siben broten unde von den lutzel visken. der lute der warn
ouch vier tusent, die da gefuort warn von den siben broten unde
von den lutzel vischen. diu menige diu da chom zuo unserm herren,
da er in der wuste da was, diu bezeichent ainen ieslichen sundære, wan
ain ieslicher armer sundære dem got des verlichet daz in sin sunde
rehte geriwent, der sol unsern herren unde sin gnade denne suchen
in der ainode unde in der wuste. wan der sol sich denne suntern
von der welt, swa er mac, unde sol die menige der sunden unde des
unrehtes fliehen unde sol vil emzeclichen aine pi dem gots sun sin.
swenne man halt da weder singe noch enluote, so sol idoch der arme
sundære gehugen an sine sculde unde sol also lange mit sinen vil
manigen venigen unde mit sinen vil haizen zaheren chlophen unde
ruofen hin ze unsers herren gnade, unze daz er in erhoret, unz daz
er sine gnade unde sine barmunge hin zim chere. so brichet er im
ouch denne sa diu sinen heiligen siben brot unde gibt im da von
die gaistlichen libnar, da er an der sele mit gechreftiget sol werden
in der wuste dirre welt. wan diu siben brot diu bezaichent die sibenvalte
gabe des heiligen gaistes da ain ieslich armer sundære mit gechreftiget
sol werden an der sele. ain luzel viske die ouch da ze der
gotlichen wirtschefte warn die bezaichent die manigen urchunde die
wir haben von der heiligen scrif, der sich ain ieslich sundær wol
trosten sol; daz ist daz, daz unser herre got vil manigem armen
sundære sin riche mit getailt hat al nach sinen gnaden. unser
herre der sprichet ouch daz sumeliche vil verre dar chomen warn,
die er da imbizen wolte. da sult ir aine rede merchen, daz niemen
uf dirre welt so rehte geleben mac, daz er idoch gar ane sunde gesin
muge. von danne son ist ouch niemen, ern haize ain sundære. daz
ist idoch vil harte underscaiden: wan ain der heizet ain sundære, der
ander der heizet ain maintatære sundære. wan swa ain man sitzet
mit siner chon, der haizet da von ain sundære, wan daz idoch niht
gar ane sunde gesin mac. swenne aver der denne iht bezers tuon wil,
also daz er lihte gar ane wip durch got sin wil, dern ist zuo unserm
herren denne niht verre chomen, wan er was idoch an dem rehte.
swa aver denne ain ander man, ain roubære, ain brennær, ain uberhurær,
ain mansleche ist gewesen unde sich der des alles durch got
geloubet, der ist zuo unserm herren vil verre chomen, wan der was
im vil fremede; dem hat ouch unser herre got dise gaistlich wirtschaft
der sinen gotlichen worte, diu wir iu nu hiut mit teilen, ze
genaden gescaft, daz er da mit getrostet werde an der sele.
daz bezeichent ouch daz, daz der lute vier tusent waren, die er da
fuort mit den siben broten, wan diu vier tusent lute diu bezeichent
diu vier heiligen ewangelia unsers herren, des heiligen christes, daz
sint sin selbes wort, wan mit siner gotlichen lere unde mit den siben
broten, daz sint die sibenvalten gabe des heiligen gaistes, da ist mit
bestiftet unde bestætiget alliu diu heilige christenhait. da sult
ouch ir mit genesen unde mit behalten werden hin ze dem ewigen
libe. des verlihiu der ware gots sun. hec loquere.
der ahtode sunnentac.
fratres, debitores sumus spiritui, non carni, ut secundum carnem
vivamus. mine vil lieben, sprichet sant paulus, ir wizet daz wol daz
der mensche also ist gescafen, daz er hat beidiu lib unde sele, pain
unde flaiz. daz flaiz daz ist aver gescafen von dem stoube unde von
der erde, von danne so ist ouch zallen citen aller sin wille hine
wider zuo der brode unde zuo den sunden. diu sele unde der gaist,
der ist aver chomen von himile unde von got, von danne so ist ouch
zallen citen elliu sin girde zuo den tugenden unde zuo der gutæte.
von danne so sult ir daz wizen, swenne denne der menniske des libes
unde des fleiskes willen mere getuot denne der sele oder des gaistes,
so verliuset diu sele unde der gaist sinen namen an dem libe,
wan so haizet der menniske gar ain flaisk. swenne aver denne der
mennisk der sele unde des gaistes willen mere getuot denne des
flaiskes, so verliuset aver daz flaisk sinen namen an dem libe, wan
so heizet der mennisk gar ain gaist. manifesta sunt autem opera
carnis. daz muoz man aver allez chiesen pi dem posem wuocher unde
pi dem guoten wuocher, wan des fleiskes wuocher unde siniu werch
daz ist elliu posheit unde elliu unchuske. fructus autem spiritus est
caritas, gaudium etc. da wider so ist des gaistes wuocher elliu gnade
unde aller trost unde diu heilige minne. von danne, mine vil lieben
gebruoder, sprichet sant paulus, so sult ir dem gern nach volgen
unde sult im gern gehorsamen, wan des pirt ir im sculdic. wan der
gaist der ist untotlich, von danne so sint ouch siniu werch untotlich.
gevolget ouch ir denne dem gaist, so pirt ir salic. wan so ist unsers
herren, des heiligen christes, gaist pi iu, unde alsam in der sine gaist,
daz ist der hailige gaist, erchucte unde hiez uf sten von dem tode,
alsam erchucter ouch iwer totez gepaine an dem jungesten tage von
dem tode hin ze dem ewigen libe, wan ern lat sin huos anniu niht
verlorn werden. si enim secundum carnem vixeritis, moriemini. dem
flaiske dem enpirt ir aver nihtes sculdic also, daz ir sinen willen
iht tuon sult; wan so ir sines willen ie mêr getuot, so ir es ie mere
beruochet, so ez iu ie mere scaden tuot an der sel. wan daz flaisk daz
ist totlich; gevolget ouch ir im denne sines willen, so pirt ir des
todes. si autem spiritu facta carnis mortificatis, vivetis. uberchomt
aver ir denne daz flaisk mit dem gaist also, daz ir des flaiskes girde
anniu ertotet mit dem gaist, daz dez gaistes wuocher mêr wirt, so
pirt ir genesen, wan so haizet ir selbe ain gaist unde die gaistlichen.
ipse enim spiritus testimonium dat spiritui nostro, quod sumus filii
dei. wan so ist ouch des heiligen gaistes wesen unde sin reste pi iu,
unde gibt er iwerm gaist des urchunde, daz ir sit diu warn gots
chint. si autem filii, et heredes. swenne ir ouch denne daz verdienet
daz ir sit diu warn gots chint, so pirt ir vil sælic, wan so wehset
alle tage iwer hail unde iwer sælde, wan so birt ir die rehten gotes
erben. des helfe iu der ware gots sun. hec loquere.
ewangelium.
attendite a falsis prophetis, qui veniunt ad vos in vestimentis
ovium, intrinsecus autem sunt lupi rapaces; a fructibus eorum cognoscetis
eos. so sprichet ouch hiute der guote sant matheus an siner
heren botschaft da von wie unser herre iuch des hiute warnt, daz
ir iuch wol hutet vor der haimelichen watten, die da an tragent
die lemperinen wat unde die dar unter habent diu wulfinen hercen.
die habent die lemperinen wat an, daz ist, daz sî da christen sint
alsam ouch ir unde wellent iu da von friunt unde haimelich sin unde
sint aver in dem herzen bose unde ungetriu, wan si sint irrære unde
valscære. a fructibus eorum cognoscetis eos.< die ne muget ir aver
anders niht wol erchennen>, sprichet unser herre selbe,< niwan pi ir
wuocher unde pi ir werche. des nemt dar war, wan da ze der winrebe
da endarf man der dornslehe nith suochen, also endarf man
ouch da ze dem dorn der winbere niht suochen. sic omnis arbor
bona fructus bonos facit. also ist iz ouch getan umbe ainen ieslichen
guoten boum, wan der guote boum der bringet ouch den guoten
wuocher, der bose boum der bringet da ubel wuocher.> der guote
boum daz ist der sælige man, den sol man fristen, den sol man lieben
unde eren, wan da chumt allez guote von. den posen boum den sol
man aver abe slahen unde sol in brennen in dem viwere. also sol
daz gerihte den trugenære suntern ane forhte von der christenheit,
wan im hat got selbe verteilt, wan die warnunge unde die gotlichen
lere die sait er uns hiute selbe an dem heiligen ampt. non
omnis, qui dicit mihi:< domine, domine>, intrabit in regnum celorum.
dar nach so sprichet er ouch hiute ain vil angestlich wort, unser
herre, wan er sprichet also:< alle die mich da herren heizent unde
die zuo mir da sprechent: « herre, herre got, gnade mir! » den engenade
ich idoch allen umbe daz niht, die ne choment ouch alle
umbe daz in min riche nicht.> si ego dominus, ubi est timor meus?
si ego pater, ubi est honor meus? unde war umbe er ouch daz tuo,
daz sprichet er ouch selbe, wan er sprichet also:< heizet ir mich iwern
herren, so sult ir mir zaigen ane wiu ir mich furhtet oder waz ir
durch mich tuot oder lazet oder waz ir mir ze dienst werdet. heizet
ir mich iwern vater, so sult ir mir zaigen ane wiu ir mich liebet
oder ert. wan aver ir des alles niht entuot, von danne so ne chomt
ouch ir alle in min riche niht, sed qui facit voluntatem patris mei;
wan in mines vater riche da ne chumt anders niemen in niwan der
aine der minen willen unde mins vater willen da getuot.> miniu vil
lieben lute, disiu rede diu ist uns armen sundæren ain vil sorgsamiu
rede, daz unser herre got uns armen sundæren durch unser ruofen
unde durch unser chlophen sins riches niht anders geben wil, wir engetuon
ouch ettwas anders durch in, daz sin wille si. nu da
pitet in hiut umbe den waren gots sun, daz er iu des helfe, daz ir
im also dienen muozet unde sinen willen also getuon muozet, daz iu
sins riches ettelich tail genædeclichen werden muoze. hec loquere.
der niunde sunnentac.
hec autem omnia in figura contingebant illis. unser maister,
der guote sant paulus, der sprichet hiut in dem heiligen ampt: min
vil lieben, sprichet er, ir sult iwerm pharære unde iwerm leræren vil
unterhoric sin, unde swaz si iu von unserm herren got unde von der
heiligen scrift gesagen, des sult ir alles gehorsamen an alle ubel widerrede.
daz rat ich iu, wan ez waren ouch hie bevore unsers herren
luote an dem anegenge der alten ê ir biscofen unde ir maisterscefte
vil widerpruhtic, vil harte ungehorsam, unde widerredeten unsers
herren gebot mit ubelen worten. da zuhtiget si unser herre got da
umbe an dem libe vil harte unsanfte ze gesihte aller der werlt, wan
er sante viwerine slangen unter siu, die toten ir vil harte vil mit
dem viweraiter. er regente ouch viwer vom himel uf siu unde prant
ir vil ze tode. diu erde diu tet sich ouch uf unde slant ir vil in sich,
die vielen also lebentige in daz abgrunde. also ergie iz in umbe ir
ungehorsam. scripta sunt autem ad correctionem nostram in
quos fines seculorum devenerunt. daz ist aver allez zaime urchunde
unde ze bezirunge vor gescriben. wan zuhtiget unser herre got do
an dem anegenge diu sinen lute an dem libe, also die dannoch von
unserm herren got unde von der heiligen scrift niht vil vernomen
heten, dannoch so moht er in wol genaden an der sele. wan aver
ir nu von chindes paine die heilige scrift unde daz heilige gots wort
gehort habet, so zuhtiget er iuch vil michels unsanfter. gehorsamt ir
dem heiligen gots wort niht, so zuhtiget er iuch an der sele, wan
so choment diu viurinen slangen, daz sint die vil ubelen tivel, unde
ziehent die iwern armen sele in daz helleviwer unde in daz apgrunde.
von danne so sult ir vil gerne gehorsamen iwerm biscof unde iuwerre
maisterscefte. quia non sanctificasti me, inquid, coram filiis israel etc.
unde sult ouch daz zware vil wol wizen: getuont ouch si wider unsers
herren hulden iht, die iwerm lerere, er chan ouch si sin vil wol gezuhtigen,
wan des hat er ouch in vil guote pilde unde urchunde gegeben
an den herren, die ouch do an dem anegenge biscofe unde
maister warn. wan ouch si do taten, daz wider sinen hulden waz,
do verstiez er si unde warf si von allen ir eren unde von ir ampt
unde hiez si sterben ê ir zites. itaque qui se existimat stare,
videat, ne cadat. von danne so ne darf des niemen sicher sin, er si
junc oder alt, er si riche oder arm, swer wider unserm herren got
iht getuot, ern nem in daz aintweder hie in disem libe oder in jenem
libe abe. temptatio vos non apprehendat nisi humana. da wider so
sprichet idoch vil manic man:< unser herre got der ist gnadic, der
ist barmherze, ern lat sine arme hantketat an uns armen sundæren
niht verlorn werden.> daz ist vil war, unser herre got der ist genadic,
der ist parmherze; swer im des gedenchet, daz ist vil mennisklich,
daz ist vil cristenlich. idoch wil er uf die gots barmunge dest mere
ubels tuon, daz ist vil unmennisklich unde uncristenlich, wan daz ist
halt tievellich unde ist ane zwivel von des tievels rate. fidelis autem
deus, qui non patietur vos temptari. von danne so sol ouch der man
wider gedenchen, ist unser herre got genadic unde ist er parmherze,
er ist ouch warer unde rehter rihtære, unde sol er den sunden unde
des tievels bechorunge widersten, so chumt ouch im unser herre got
ze helfe. wan unser herre got der verhenget des dem vint daz er den
mennisken mit sinen raten bechort, ern gestat im aver des niht daz
er im iht mere geschaden muoge, niwan also des mennisken wil
ist. des helf ouch iu der ware gots sun, daz ir aller siner bechorunge
widersten muzt. hec loquere.
ewangelium.
homo quidam erat dives, qui habebat villicum, et hic diffamatus
est apud illum, quia dissipasset bona ipsius. so sait ouch hiut unser
herre sinen jungern ain mære zaime pispelle, also uns hiut von im
scribet der guote sant lucas. er sait sinen jungern wie ain richer
herre wære, der het ainen amman, der wart im verruget, daz er im
scaden tæte. da latet in sin herre fur sich unde sprach zuo zim:< ich
han vernom, du sist mir scedelich, ich muoz dich mins amptes erlazen.>
der rede erchom der arme man vil harte unde sprach in sime gemuote:< wie sol ich arme mine sache nu ane vahen, wirft mich min herre
allengahes von sime ampt? wan nu ne han ich des guotes niht, so
ne chan ich ouch ze buowewerche niht, so ne mage ich ouch daz
almuosen niht genemen. nu muoz ich tuon, daz ich mac.> da besanter
sa alle sins herren cinsgelte unde huobenære unde fraite ir iesclichen,
waz er sime herren dannoch sins dienstes solte. do sprach der erste:
< ich sol mime herren cehencic ainber oles.> do sprach der amman:
< der habe dir funfzec inne unde gib mime herren die andern
funfzic.> do sprach aver ain ander:< ich sol mime herren zehenzic
malter waizes.> do sprach der amman:< der habe dir zweinzec inne
unde gib mime herren die ahzic.> die genade die begienger mit in
allen uf die rede, daz si im des mit guote gedahten, swenne in sin
herre sins amptes verstiez. do diu rede do hin ze hove sime herren
gesait wart, do lobt er sinen ubelen amman dar umbe, swie er im
scaden getan hete, daz er idoch die gnade an sinen luten begangen
hete unde im mit sime scaden friuntscaft da zim erworven hete.
expositio. min vil lieben, der riche herre, dem sin amman da
verruoget wart, daz ist unser herre got selbe, wan des ammanne sint
alle gaistlich richtære unde ist ain ieslich biscof. wan swenne der
biscof durch sin lihtmuote sine cristenhait versuomet mit sime gerihte
oder mit dem gots wort, daz er ir niht vor ist, also er von rehte
solte, oder swenne er durch liebe oder durch werltliche friuntschaft
sin gaistliche gerihte lazet, da er von rehte rihten solte, oder durch
friuntscaft minner buoz gibt den er solte, oder swa er durch sinen
zorn unde durch sin gemuote mit sime gaistlichem gerihte ungenædiger
ist oder swærer buoz git dem sundære denner solte, da hat er allez
sins herren ampt vil ubel an gehaldet, da wirfet in unser herre
von sinen eren unde von sime ampt umbe. juste judicate, filii hominum.
wan die ere unde den gewalt, den er von unserm herren got
dar an hete, daz er ainen ieslichen sundær wol enpinden unde ouch
wol gepinden mohte - - - propria potestate se privat omnis, qui injuste
judicat - - - den verliuset er da mit, swenner nach sime muotewillen
unde niht nach rehte rihtet. swenne aver denne der amman, daz ist
der biscof, nach siner phaphheit unde nach siner prelatorum rate sin
cristenhait rihtet, so choment sins herren cinsgelten unde huobenære
fur in; so sprichet der:< herre, ich sol mime herren cehenzic ainber
oles>; so sprichet ain anderre:< ich sol mime herren cehenzic malter
waizes.> der zehenzicvalte cinsgelt daz sint die grozen hopthaftigen
sunde, wan ein ieslich sundære der muoz sich ruogen wider sinen
biscof, wan so sprichet er:< herre, ich pin manslec>; so sprichet ain
anderre:< herre, ich pin ain prennære.> so sprichet denne der piscof
zuo aime ieslichem sundære:< mit mime ampt unde mit dem gewalt,
den ich von got han, so wil ich nach miner phafhait rate dir diner
sunden so vil nemen; die andern bueze du selbe.> et laudavit dominus
villicum iniquitatis. so lopt denne der herre den unnutzen amman,
wan so lat unser herre got den biscof sine hulde wol haben,
der mit siner cristenhait da also redelichen gepart. wan unserm herren
dem ist daz vil liep, daz wir ainen andern helfen unde ainen andern
genædic unde geloubic sin. facite vobis amicos de mamona. wan da
von so sprichet er ouch nu hiut, unser herre, ain vil genadeclich
wort:< gewinnet iu friuntschaft mit den sachen, die ir nu da wandelt>,
sprichet unser herre,< dar umbe, swenne iu zerinne, swenne iu gebreste
an dem libe, daz siu denne des mit guote gedenchen unde daz si
iuch dar umbe enphahen in ir ewige haimuote.> daz ist ain gotlicher
unde ain vaterlicher rat. des sult ir im vil gern volgen, wan ir sult
iwer almuosen geben unde sult diu gotshus unde die heiligen eren
mit den zerganclichen sachen, die ir nu gehaben muget, dar umbe,
daz si iu des noch her nach gedenchen vor dem almahtigen got da
ze dem ewigen libe. des verlihiu der ware gots sun, daz iuch die
sinen heiligen alle frolichen da enphahen muozen. hec loquere.
der zehende sunnentac.
scitis quoniam, cum gentes essetis, ad simulacra muta prout
ducebamini euntes. do sich hie bevor diu heilige christenhait pi der
heiligen zwelfpoten cite alrest anegenget, die die do den heiligen
gelouben unde die heilige toufe enphiengen, den gab ouch der heilige
gaist allen do gemaine die gabe, daz si von sinen genaden unde ouch
dem heiligen glouben zainem offen urchunde alle sprache chunden.
do aver der heilige geloube uber elliu diu lant gechundet unde geprediget
wart unde diu heilige christenhait an dem glouben begunde
ze wahsen unde ze meren, do ne gab der heilige gaist der heiligen
christenhait aller niht gemaine die gabe, daz si alle geliche alle sprache
chunden. daz heten aver die do ze hazze unde ze nide, die do dar
nach getouft wurden unde die der sprache niene chunden hin ze den,
die da vor in getouft waren unde die die sprache alle wol chunden,
unde enduohte siu des niht, daz si von dem heiligen gaist deheine
gabe oder deheine genade enphangen heten, do si der sprache aller
niene chunden. von der selben rede unde ouch von des heiligen
gaistes gabe unde von sinen vil manicvalten genaden da scribt uns
hiut von unser maister, der guote sant paulus. min vil lieben, sprichet
er, ir pirt an eime vil unrehten gelouben, wan do ir hie bevor ane
got waret, do phlac iwer der vil ubel tivel unde wist iuch unde fuort
iuch der sine unreine gaist niht dar ir wolte, sunder da dem tivel
da liep was, da ir in sime namen diu unrainen apgot ane
peten muost. nu geloubt ir an den almehtigen got, an den waren
gots sun, nu furt iuch unde wist iuch ouch der sine hailige geist
al nach sinen gnaden. nemo potest dicere< dominus jhesus>, nisi in
spiritu sancto. wan swie ir des niht wizen welt, daz ir dehaine genade
oder dehaine gabe von dem heiligen gaist iht enphangen habet, nu
ir der sprache aller niht enchunnet, nu sage aver ich iu daz zware,
daz weder ir noch ander niemen von luterm hercen daz aine wort
nimer gesprechen mac:< ich geloube an dich, herre jhesus, warer gots
sun,> niwan von der gabe des heiligen gaistes, et quod nemo loquens
in spiritu dei dicit< anathema jhesu>, unde daz weder ir noch anderr
niemen dehein ubel wort niemer gesprechen mac widere dem heiligen
gotes sun, ez ensi ouch wider dem heiligen gaist. wan daz sult ir pi
der rede merchen: swaz ir oder iemen ze guote oder ze rehte getuot,
daz ist alles von des heiligen gaistes genaden, unde swa ir die sunde
unde die ubeltate vermidet, daz ist allez von sinen gnaden, wan er
vestent unde stætiget alle gutæte unde allez rehte unde hazet unde
zestoert alle sunde unde allez unreht. alii quidem per spiritum datur
sermo sapientie, alii sermo scientie etc. wan sin gnade unde sin gabe
diu ist vil manicvaltic, wan er git iu nu mere, swie ir des niht
wizen welt, danne er den hie bevor tæte, den er die manigen
sprache da gab, wan an der manigen sprache da ne was niht vil chreft
an. gæb aver er nu allen den, die nu da getoufet werdent, die manigen
sprache also er hie bevor da tet, so wurden die lute mere durch der
manigen zungun willen getouft denne durch ir selbes gewarhait oder
durch den waren gots sun. nu git aver er iu nu des mere, daz ir
mere von got wizet danne si westen, wan er git iu paidiu die chunst
unde den wistuom, daz ir wizet unde chunnet gelouben an den waren
gots sun. wan an dem glouben da stet allez iwer hail unde diu genist
iwer sele an, wan mit dem heiligen glouben da sult ir mit ersterben,
da sult ir ouch mit ersten an dem jungisten tage hinze dem ewigen
libe. des helf iu der heilige gaist.
ewangelium.
videns jhesus civitatem flevit super illam. so sait uns ouch
hiut der guote sant lucas an siner hern botscefte wie unser herre
zainen ziten fuore zuo jerusalem, unde do er die stat ane sach, do
begunde er ze weinen unde sprach also hin ze der stete:< owi vil
liebiu stat, westes du waz dir chunftic ware, du mohtest ouch wol weinen. nu ist aver din tac unde din cit, an dem du nu fride hast
nach dinem willen, unde ist aver dar unter vor dir nu verborgen
daz dir noch her nach chunftic ist. wan ez chumt daz cit,
daz dine vint choment unde umbe legent dich unde umbe grabent
dich unde werfent dich nider uf die erde unde slahent dir elliu diniu
chint, diu in dir sint, unde enlazent in dir niender ainen stain ob
ain ander beliben dar umbe, daz du niht erchennen woltest daz cit
dines hailes.> do unser herre diu chlagewort hin ze der stet do volsprach,
da mit gienger do in die stat unde in daz templum. da sazen
inne munzære, den stiez er ir tiske alle nider mit scatze mit alle.
da warn ouch inne vaile rinder unde schaf, daz traiber allez uz. do
truogen aver ander luote tuben inne vaile, zuo den sprach er ouch:
< tuot fuorder ditze dine, wan min huoz>, sprach er,< daz sol sin ain
betehuos unde ensol niht sin ain choufhuos noch ain roubhuos.> min
vil lieben, disiu rede diu ergieng elliu also. wan do unser herre an
dem heiligen palmetage hin ze jerusalem fuor zuo siner heren marter,
da vor wissaget er daz, daz diu stat zestoret unde zefuort solte
werden zainer rache sins heiligen todes, daz si in niht erchennen
noch enphahen wolte, do er zuo zir chomen was. wan nach siner
heiligen uffert uber vierzic jar do chomen die romære unde
besazen die stat unde gewunnens ouch unde zefuorten si ouch unde
zestorten si also, daz ain stain niender ob ain ander da beleip. daz
merchet da pi: wan unser herre der wart gemartert unde begraben
vil verre vor dem purgetor der alten stete, nu ist aver sin grab nu
enmitten in der stete, diu nu da ist; da ist daz wol an scine, daz
diu alte stat vil gar zefurt wurde. so sult ir ouch daz wol merchen,
daz unser herre sprach zuo den, die da choufes phlagen in dem templo
unde die die tuben da vaile trugen:< tut furder ditz dinc, wan min
huos daz sol sin ain bettehuos unde niht ain roubhuos.> die tuben, die
man da vaile truc in dem gotshuose, die bezeichent die manicvalten
genade unde ouch die gabe des heiligen gaistes. die ne sol niemen
choufen noch verchoufen, wan die sol man vergebene geben unde
ouch vergebene enphahen, wan anders so ne wære ez des heiligen
gaistes gabe unde ouch genade niht. wan sin genade unde sin gabe
diu ist vil manicvaltic unde ist aver sunderlichen in der heiligen
christenhait an der phafen wihe unde an allem gaistlichem gerihte
unde an allem gaistlichen gewalte. wan swer der deheines choufet
oder verchoufet, den tribet under herre got selbe uoz sinem huse, daz
ist diu heilige christenhait.
expositio. videns dominus civitatem flevit super illam. nu sult
ir idoch vernemen, waz diu stat wære, die unser herre got da clait
unde waint, do er zuo siner heren martir gen wolte. wan daz enwaren
niht mure noch steinwende, daz sult ir zware vil wol wizen, sunder
diu stat, die er do da clait unde waint, do er zuo siner heren marter
gen wolte, daz ist ain ieslich armiu christen sele, diu idoch leider
uncristenlichen lebt. die cleit unde waint er dar umbe, wan swie er
war hailant durch ir willen her in dise werlt chomen wære, so hat
er idoch von ir sculden allen sin arbeit annir verlorn. da von so
sprichet er ouch zuo zir:< daz ich nu da waine, daz mohtes du paz
wainen. nu ist aver din cit diner frihelse unde wil du nu da von
niht betrahten waz dir her nach chunftic si.> daz frie zit daz diu sele
da hat, daz ist daz: swenne der mennisk sin gemuote dar zuo gesetzet,
daz er dem ubeln tievel frilichen nach sime willen dienen wil, wan
son ahter hin ze got niht, so ne betrahter umbe die sele niht, sunder
so wil er sinen willen frilichen haben. so ist aver dar unter vor im
verborgen daz angestliche zit, daz er da clagen unde wainen
solte unde da er sich zuo warn solte: wan ê er denne des iht wize,
so choment die vint unde besitzent die stat unde zestorent die unde
slahent ir alliu ir chint. diu stat daz ist des mennisken lip, der ist
der sele stat unde huos. diu stat die besitzent die vint, daz sint die
vil ubeln tievel, den der mennisk allen sin lip da gidient hat. die
choment denne, swenne der mennisk an sime totpette gelit, unde
sitzent umbe sin pette unde bringent im allez daz under siniu ougen,
swa er ie wider got getet. da mit angestent si in denne unde machent
in da mit zwivelhaft an der gots erbarmunge. mit dem leide so ziehent
si denne die armen sele uz dem libe, so ist diu stat gewunnen, so
slahent si elliu ir chint. der sele chint daz waren die suzen unde die
lieben sunde, da dem mennisken da liebe zuo was. umbe der iesliche
da legent die vil ubeln tievel die vil armen sele sunderlich chole
unde wize an. eo quod non cognovisti tempus visitationis tue.< des
het ich dich alles vil wol gewarnt>, sprichet unser herre got denne
zuo der armen sele,< hetestu miner warnunge deheinen war iht getan.
do versmahet aver dir elliu min warnunge unde allez min gemande,
des muost du engelten.> unser herre der mant unde warnet den
mennisken, swenne er im git angest unde arbeit, sichtuom unde
armuot unde och etwenne gewalt unde richtuom, wan daz ist allez
sin genade. so solt ouch der mennisk uf sehen, was unser herre got
da mit hinz im wolte. der aver denne des alles deheinen war niht
ennimt, den enmac ouch unser herre got denne weder mit ubeln noch
mit guote niht gewinnen; daz ist im leit, idoch so ist diu arme sele
verlorn. des erlaz iuch got unde alle die hailige christenheit. hec
loquere.
der æinlifte sunnentac.
notum vobis facio, fratres, evangelium, quod predicavi vobis,
quod et accepistis, in quo et statis, per quod et salvemini. hie bevor
pi der heiligen zwelfpoten cît, do sich diu heilige cristenhait aller
erst erhuob, do warn sumelich lute die die heilige toufe als enphiengen,
daz si idoch den heiligen gelouben niht wol enphiengen,
wan si ne wolten der urstende niht gelouben unde sunderten sich
da mit von andern christen luten, daz si daz vesten wolten, daz dehein
toter iemer mere uf chome. von der selben rede da scribet uns hiut
von unser maister, der guote sant paulus: min vil lieben gebruoder,
sprichet er, ir sult wol gehugen, des mane wir iuch, wie ir den heiligen
glouben von uns enphangen habet. wan behalt ir den also, als
wir iuch gelert haben, so pirt ir behalten; geloubet ir aver anders
iht, also wir von iu da horen sagen, des enhabet ir idoch von uns
niht gelernt. quomodo quidam dicunt in vobis, quoniam resurrectio
mea non est. wan wir horen von iu sagen, daz ir sumelich der urstende
niht gelouben welt. wan enwelt ir des niht gelouben daz die toten
iht ersten, so ne geloubt ir ouch des niht daz der heilige christus
iht erstanden si. nam si mortui non resurgunt, neque christus resurrexit.
wan zware erstent die toten niht, son ist ouch der heilige
christus deheinen wis niht erstanden. inanis est fides vestra. ist
ouch denne der heilige christus niht erstanden, so ist iwer gloube
ain unnutzer gloube. adhuc estis in peccatis vestris. want so ne sint
ouch iu iwer sunde noch niht vergeben, wan so pirt ir noch in des
tievels gewalt. ergo qui dormierunt, perierunt. dar zuo so sint die
leider verlorn die disen lip da verwandelt habent, wan die sint alle
da ze helle. miserabiliores estis omnibus hominibus. so hat ouch mich
des wunder, war umbe ir armiu lute mit vasten oder mit wachen oder
mit dehainer guotæte dehain arbait denne habt, so lanc so ir des
niht gelouben welt, daz ir nach disem libe deheinen lon dar
umbe iht enphaht; wan welt ir arbeit haben ane lon, so pirt ir diu
wunderlichesten lute die uf dirre welt lebent. zware so mohte ir ouch
vil michels gerner haiden sin denne christen, wan die haiden die ne
habent deheiner arbeit niht unde ezzent unde trinchent zallen ziten
genuoc unde tuont ouch ander des si glustet. daz wære ouch iu pezer
daz ir sam tætet denne daz ir paidiu hie arbait habet unde iedoch
dort deheiner genaden niht gewartet. vana est fides vestra. min vil
lieben, sprichet der guote sant paulus, ir geloubet vil ubel, des tuot
iuch abe. wan der heilige christus der wart gemarteret, der wart
begraben, der erstuont ouch unde eroffent sich allen sinen jungern
unde eroffent sich dar nach wol funf hundert mannen, der lebt noch
genuoc, die gebent im des urchunde. zaller jungeste do eroffent er
sich ouch mit vil armen manne, also sine genade was, wan ich pin
der aller minnist under allen sinen poten unde enpin halt des niht
wirdic, daz ich sin bote heize, wan ich waz leider ain ahtære der
heiligen christenhait. nu pin ich aver von sinen gnaden swaz so ich
nu bin. swer aver ich nu si, so pin ich doch iwer maister unde iwer
lerære, so sult ir mir gelouben. so sag ich iu daz zware, daz der
heilige christus erstanden ist unde hat iu unde allen den die
straze zuo dem himel uf getan, die an in geloubent. min vil lieben,
des unsers vil lieben maisters lere, dez guoten sancti pauli, der sult
ir gerne volgen unde sult ouch daz merchen: swie er vil lieber gots
truot unsers herren erweltiz vaz wære, wie aver er sich selben dar
wider diemuoteget hinz unserm herren, also ir nu wol vernomen habet.
wan er sprach, er wære der minniste under allen sinen boten unde
ern wære halt des niht wirdich, daz er sin bote hiez, wan er wære
ain ahtære hin ze unserm herren got hie bevor gewesen der heiligen
christenhait. da diemutiget er sich umbe sine sculde hinz unserm
herren got. da sult ouch ir alles pilde pi nemen unde sult ouch ir
iuch diemutigen hin ze got, wan so ert unde hohet er iuch da wider
paidiu hie unde da ze dem ewigen libe. hec loquere.
ewangelium.
duo homines ascenderunt in templum, ut orarent, unus phariseus
et alter publicanus. so scribet uns ouch hiute der guote sant lucas
an siner heren botscefte wie ouch hie bevor ainer slahte lute warn,
die hiezen die gesunderten lute da von, wan si duhten sich selben
so guote unde so heilic, daz si deheime sundære niht gemainen wolten.
von den selben luten da sait ouch unser herre sinen jungern
ain pispel hiut von.< zwene man>, sprichet unser herre,< die giengen
ensamt durch ir gepetes willen in ain gotshus; der aine der was der
gesunderten lute ainer, die sich selben so heilige lute duhten, der
ander der was aver der lute ainer, die sich ir sunden da niene hellent.
der sich da ain rehter man duhte, der gienc viel verre hin fuor fuor
die frone reste al zuo dem altare, unde was daz sin gebet daz er
da sprach: « herre scephære », sprach er, « ich sage dir des lop unde
genade, daz ich niht enpin sam ander lute genuge, die roubære unde
apprechære unde uberhurære sint, sam ouch der ist der da hinter mir
stet, wan ich allerwochelichen zwene tage vaste unde gib minen
zehenden alles des, des ich han. » der ander man der stuont aver
vil verre dort hindan al hinder der ture unde chert siniu ougen unde sin antlutze nider zuo der erde, wan er duht sich selben so
sundic, daz er paidiu vor vorhten unde ouch vor scam sin antlutze
niht wolte uf heven engegen sime scephære, sunder er nicte nider zuo
der erde unde clophete mit sinen vil heizen zahern under sine bruste,
unde waz sin gebet anders niht, niwan daz er sprach: « herre scephære,
herre, erbarm dich uber mich vil armen sundære. » nu sag ich iu zware>,
sprach unser herre,< wan der sundære paidiu mit grozer diemuote
unde mit rehter riwe da stunt vor sime scephære, des wurden da
vergeben alle sine sculde. da wider wan aver der guote man an aller
slahte riwe unde dar zuo mit micheler ubermuote da stuont, des muos
er dannen scaiden ane gots hulde. quia omnis, qui se exaltat, humiliabitur
et qui se humiliat, exaltabitur. wan swer sich wider got wil
gehohen,> sprichet unser herre selber,< den gediemutiget unde genidert
er, unde swer sich durch in gediemutiget unde genideret, den gert
unde gehot er da wider.> min vil lieben, daz ist nu unsers herren
selbes wort, des heiligen christes, daz ist sin gotlichiu lere, der sult
ir gerne volgen, ir sult iuch durch sinen willen genidern unde gediemutigen,
daz er iuch gehohen unde gern muoz da ze dem ewigen
libe. hec loquere.
der zwelft sunnentac.
fiduciam talem habemus per christum ad deum, non quod sufficientes
simus cogitare aliquid a nobis etc. da hie bevor unser herre
got sine gnade zuo der welt von erste cheren wolte, des begunder
alrest mit der alten ê, wan die schraib er mit dem gots vinger an
zwo stainne tavelen uf dem berge syna unde gab die moysi, sime
holden, den er im selbe zuo dem ampt erwelt hete, daz er die ê der
werlt tragen unde pringen solte. do moyses do die e ab dem
berge truoc, do waz sin antlutze so lieht worden von der emzichait
daz er pi unserm herren so lange gewesen was, daz in niemen an
gesehen mohte, unze er sich mit aime umbehange gehangen muose.
von der selben rede da scribet uns hiut von unser maister, der guote
sant paulus: min vil lieben gebruoder, sprichet er, wir haben ainen
gedingen unde ainen trost hin ze unserm herren got. daz enist idoch
von unsern garnden niht, niwan von sinen genaden, wan wir enwizen
noch enchunnen uns nihtes erdenchen von uns selben, niwan also
verre so er uns von sinen genaden gibt paidiu rede unde ouch den
sin, qui et idoneos nos fecit ministros novi testamenti, non litera,
sed spiritu, der uns ouch von sinen gnaden zuo sime ampt unde zuo
sime dienste also erwelt hat, alsam er ouch hie bevor moysen dar
zuo erwelt, daz er die alten ê, diu da an die stainin tavelen gescriben
was, von sime gebot der welte truge unde gæbe. alsam hat ouch er
nu von sinen genaden uns dar zuo erwelt, daz ouch wir nu die niwen
e in sime namen der heiligen christenhait chunden unde predigen.
diu niwe e diu enist aver niht gescriben an deheinen stain, sunder
diu ist gescriben mit dem gots vinger, daz ist des heiligen gaistes
gabe, an diu iwern rainen herzen. quod si ministratio mortis,
literis deformata in lapidibus, fuit in gloria. diu alt ê diu newaz aver
niwan ein burde, wan diu zaigte dem mennisken die sunde, daz der
menniske daz weste daz vil manic dinc sunde waz, des er e niht
enweste, unde daz er do dar nach mit sinen gewizen sunden muose,
daz was der sele tot. het aver do diu e groz ere, daz moysen vor
berhtel niemen ane sehen mohte, do er die e ab dem berge truoc - - -
quomodo non magis ministratio spiritus erit in gloria - - - zware so
sult ir daz vil wol wizen daz diu niwe e, diu gar ain trost unde ain
gnade ist, vil michels grozer ere haben sol, unde ouch von grozem
rehte: wan der unser junge moyses der uns die niwen ê ab dem
berge da braht, der ist vil harte ungelich dem alten moyse. wan der
unser moyses, sprichet der guote sant paulus, daz ist unser herre,
der heilige christus, der nam zuo sich siner junger dri, petrum unde
jacobum unde johannem, unde gienc ouch er uf ainen berc. da chom
im ouch der selbe alte moyses engegene unde elyas, ain ander sin
wisage, unde wurden die mit samt im da redehaft. da verwandelt
sich unser herre, wan da wart im elliu sin wat wize sam der sne
unde scein im sin antlutze lieht sam der sunne. dar chom ouch ain
stimme von himele sam ein donerslac, daz die sinen junger
vor vorhten nider vielen uf die erde. diu stimme diu sprach:< da hie
ist min vil lieber sun, min ainborner sun, den sult ir horn.> diu stimme,
daz sult ir merchen, diu ensprach da niht:< ir sult horen moysen>,
sunder sprach halt zuo den sinen jungern:< ir sult horen waz iu iwer
maister, min sun, da sage; des sult ir im volgen, des sult ir im alles
gehorsam.> min vil lieben, sprichet er, der guote sant paulus, mit
den eren unde mit dem urchunde praht uns der unser moyses, der
heilige gots sun, die niwen ê ouch ab dem berge. daz haizet daz
niwe urchunde, wan da gab der himiliske vater urchunde sime vil
lieben sun, daz ir im sult volgen. danne chom uns der trost unde
diu gnade, da ir mit genesen unde behalten sult werden hin ze dem
ewigen libe. hec loquere.
ewangelium.
exiens jhesus de finibus tyri venit per sydonem ad mare
galilee inter medios fines decapoleos. so sait uns ouch hiut der guote sant marcus an siner heren botscefte wie unser herre pi dem
mere zainer stete chome, da wart im ain armer mennisk praht, der
was paidiu ain stumme unde ain tore. da paten in sine friunt umbe,
daz er im ethliche gnade tæte. da nam in unser herre unde
sundert in von der menige unde nazete sinen vinger mit siner spaichel
unde beruort im do da mit beidiu siniu oren unde sine zungen unde
sach do uf hin ze himele unde sufte vil inner unde sprach do:< nu
habe dir din gehorde unde din gesprache widere.> sa mit dem worte
do hete der mennisk sin gehorde unde gespræche. da verbot unser
herre do den luten, daz si der rede iemen zuo gewuogen, unde so
aver er in die rede ie mer verbot, so si sine genade ie mere chunten
unde saiten.
expositio. der mennisk der da stumme unde tore was, der bezeichent
allez manchunne, wan allez manchunne daz was allez erstummet
unde ertoret an unsern altvorderen, adam unde even, unde
ouch wol billiche, wan so si ir gehorde unde ir gespreche wider dem
gots gebot unde uf ir selber verlornusse dem ubeln tivel mit tailten,
do waren si wol pillich stummen unde toren. der mennisk der wart
aver unserm herren do praht, do er zuo dem mere chomen was. daz
mere daz ist diu trubesal unde diu arbait dirre welt. da chom er do
zuo, do er warer hailant durch sin arme hantketat her in dise welt
chom. da wart im do zuo praht der stumme unde der tore. der da
stumme unde tor was, der enchunde noch enmohte unsern herren
umbe sich selben nihtes gebitten, umbe den muosen die friunt piten.
wer waren aver do die friunt? daz was zaller vordest diu here gots
genade, diu ouch in selben des betwanc, daz er ware trost her in
dise welt chom durch die sundære. daz waren ouch die heiligen engel
da ze himel, die ouch tageliches umbe alle die pitent, da diu ir heilige
scar da ze himile mit gemert sol werden. da sundert unser herre do
den stummen unde den toren von der menige, do er im genaden
wolte. diu menige da er in da von sundert, daz waren diu apgot,
unde ist ouch vil manic ander achust da sich der mennisk von sundern
sol, der mit got iht werven wil. da natzter sinen vinger mit siner
spaichil unde beruort do da mit dem mennisken siniu oren unde sine
zungen unde sach do uf hin ze himele unde sufte vil inner. daz er
inner sufte, do er den mennisken heilin wolte, daz bezeichent daz,
daz er aller dirre welt sunde hin ze im selben hat genomen. da
muoser ouch wol inner umbe suften, wan da gab er sin selbes lip
umbe. sin vinger da er den mennisken mit beruhte, daz ist der gots
vinger da er hie bevor die alten ê mit scraib. sin vinger daz ist zware
der ware gots vinger, der die heiligen e an diu iweren saligen
hercen gescriben hat; wan mit der hant unde mit dem vinger da
sol man mit enphahen unde ouch mit geben. von danne so bezeichent
och der gots vinger die gnade unde die sibenvalten gabe des heiligen
gaistes. wan paidiu mit sin selbes tode unde ouch mit der gabe des
heiligen gaistes so hat er aller der heiligen christenhait iriu oren
unde ir zungen unde ir munt also entslozen unde uf getan, daz si
annin chan gelouben unde daz si in chan unde ouch mac geloben
unde geren im ze lobe unde zeren unde ir ze heil unde ze troste.
et precepit turbe, ne cui diceret. da verbot unser herre do den luten,
daz si der rede iemen zuo gewugen. war umbe verbot aver er vil
lieber herre daz, daz siniu zaihin unde sine gnade iemen sagen oder
reden solte? min vil lieben, daz sult ir also merchen: swenne ir iwer
almuosen gebt oder swennir deheine guotæte beget, dern sult ir iuch
nith ruomen, da ne sult ir niht von reden, wan des hat iuch unser
herre alles selbe gewarnt mit sinen zaichen unde mit sinen gutæten.
wan swie stille ir dar zuo hie geswiget, so wirt ez doch da ze hove
vil luote ze rede vor dem almehtigen got, wan der gibt iu umbe daz
almuosen unde umbe iwer guotæte den ewigen lip. den gebiu der
ware gotes sun.
der drizehende sunnentac.
hominis confirmatum testamentum nemo spernit aut superordinat.
unser maister, der guote sant paulus, der sprichet hiute an dem heiligen
ampt zuo ziu: unser herre got, sprichet er, der hat des allen guoten
gewalt, daz er scafe daz er welle unde daz sin wille unde sin gelubede
stætic si, sam daz ain iesliche man wol scafet daz er wil. wan
ain ieslich man, swenne der chumt an sin lesten zit, der git unde
scaft wol sin guot sin erben mit geziuge unde mit urchunde, unde
ensprichet da niemen niht widere, ern habe halt sin dinc vil wol
redelichen gescafet. abrahe dicte sunt promissiones et semini ejus.
alsam het ouch des unser herre got vil guoten gewalt, daz er hie
bevor abrahae daz enthiez, daz von sime samen aller dirre welt trost
unde gnade chomen solte. sin same daz ist aver unser herre, der
heilige christus, der aller dirre welt trost unde froude ist. daz enthiez
unser herre, der himiliske vater, abrahe, daz der von sime geslahte
an dise welt geborn solte werden. hoc autem dico, testamentum confirmatum
a deo. swie lange aver sich do diu rede uf zuoge, daz enwar
idoch unserm herren alles an sime gelubede niht. wan do er abraham
daz gelobete daz er von sime geslahte an dise welt chomen
wolte, don beschieder idoch des dehein cit niht, wenner daz gelubede
volenden wolte. wan nach dem selben gelubede wol uber drizec unde
vierhundert jar do gab er aller erst die alten ê, diu was ain vorraise
unde ain pizaichenunge siner heren zuochunfte, daz diu werlt pi der
e daz aller erst lernte wie si in selben erchennen unde enphahen
solte. lex propter transgressionem posita est. wan diu alt ê diu ne
was niht niwan ain wize unde ain harnscar der sundære. sed conclusit
scriptura omnia sub peccato. wan unser herre got, der elliu
dinc in siner aht unde in siner ordenunge hat, der tet ouch daz von
siner ordenunge: da hie bevor unser armen altvordern adam unde
eva sin gebot ubergiengen, daz er do enallen gahes der welt dehein
ê noch dehein gebot niemer gebieten noch uf legen wolte, noch daz
er ouch do enallen gahes sinen sun her in dise welt niht senden
wolte dar umbe, daz diu welt durch ir hovart des iht gesprechen
mohte, welch durft in des wære, wan si chunden sich selben wol
gewisen unde berihten. dar umbe liez unser herre got do den
mennisken sine witze unde sine craft aller erst versuchen unde liez
ainen ieslichen man leben unde tuon al nach sime willen unde nach
siner selbchur. do was ouch leider ir leben bose unde suntlich. non
de ee qui impleat, sed de ee qui jubeat. do aver do diu welt uber
vil manic cît dar zuo chom, sam ob si der sunden urdruze hete, do
sprache si do, ez ware von ir sculden niht daz si poslichen tæten,
sunder ez wære von des sculden, der in die sunde da verscolte, wan
ern gebut in die sunde niht ze miden, unde gebot er in wie si die
miden solten, die miten si gerne. do gab do unser herre got der welt
sin gebot, daz was diu alt ê. do aver do diu ê unde daz gebot chom,
do was der welt ir sêr unde ir leit alrest gemeret, wan do sahen si
alrest daz wol daz ir leben vil pose was gewesen. wan diu ê diu tet
sam der bose arzt da tuot. der sait dem manne daz wol, daz er siech
unde wunt si, unde lat in doch denne ligen in den arbaiten, wan er
chan sin niht beruochen. alsam tet diu e, diu weist unde zaite die
sunde wol, si mohte ir aver niht vergeben. do was do alrest zergangen
aller dirre welt hochvart, wan do ruoft alrest elliu disiu welt
nach dem...
( der vierzehende sunnentac.)
... wan so ist er gesundert von der gemaine der hailigen
christenhait. wil ouch er denne wider chomen unde wil dehein gnist
haben mit dem heiligen christo, so muoz er alrest fur die phafhait
chomen unde muoz da bejehen des rehten glouben, so enphaet er
ouch denne da wider die gemaine der heiligen christenhait. dar zuo
so bezeichent ouch diu miselsuht ainen ieslichen armen sundære, der
mit sinen sunden sich von got gesundert hat unde von der gemainde
der heiligen christenhait. swenne der denne von der gots erbarmunge
rehte riwe gewinnet, so ist er chomen fur den heiligen gots sun, so
sol er ruofen:< herre jhesus, chuniclicher gebietær, dir nist, herre,
niht unmugelich ze tuon; von danne ist ez, herre, in dinen gnaden,
so maht ouch du mich vil armen sundære noch wol behalten.> so
sprichet denne der heilige gots sun:< nu tu du, vil liebez chint, niwan
ain vil wenigez dinc, so pistu behalten: zaig dich dime ewarte, tuo
du dime lerære dine pihte, tuo im din herce uf unde lebe nach sime
rate, so pistu behalten.> e er denne sinen ewarte iemer gesehe, e er
sime lerære sine pihte iemer getuo, e hat im der ware gots sun, der
sine riwe da zim erchennet, alle sine sunde vergeben. daz bezeichent
ouch daz, daz die miselsuhtigen e gesunt wurden e si hin ze
dem ewarte vol chomen; wan unser herre der wil daz, daz der sundære
sime lerære sine gehorsam laiste, der in ouch da von sinem namen
paidiu pinten unde ouch enpinten sol. so ist idoch er war hailant
denne da enzwisken, der des armen sundæres herce unde sine gehorsam
da wol erchennet, unde erluteret unde erraint er in von allen
sinen sunden. alsam muoz er ouch iuch tuon durch siner gnaden
willen. hec loquere.
der viunfzehende sunnentac.
si vivimus spiritu, spiritu et ambulemus; non efficiamur inanis
glorie cupidi. unser maister, der guote sant paulus, der sprichet disiu
wort hiut an dem heiligen ampt zuo ziu: min vil lieben, sprichet er,
welt ir deheine genist haben mit iwerm scephære, so lat iuch des
genugen unde sit im des genadic, des er iu von sinen gnaden verlihen
habe. wan swer grozers richtuomes unde grozer ern muotin wil,
denne im got verlihen habe, der gewinnet da von vil lihte in sime
hercen ain vil grozen chunber, wan er muoz ainen andern ze haze
unde ze nide haben, dem unser herre got mer eren unde ouch mere
richtumes verlihet. des erlaz aver iuch got, wan die wile unze daz
ir den haz unde den nit in iwerm hercen traget, so ne muget
ir iwerm scephære zware niemer dehein rehtiz dienst erbieten, sunder
ir dient halt dem vil ubeln tievel. nolite errare, deus non irridetur.
wan des sit ane zwivel gewis, unsern herren got, den enmac niemen
betriegen an sime dienst, wan er siht des mennisken herce an. que
enim seminaverit homo, hoc et metet. von danne swaz der man gesæt,
daz snidet er ouch pillichen. sæt er daz gute, er snidet ouch daz
guote; sæt er daz pose, er snidet ouch daz pose. swa der man sin
dienst hin chert, da wirt im des gelont: chert er sin dienst hin ze
got, der mag im des wol gelonen; chert er sin dienst hin ze der welt
unde hin ze dem vint, der danchet im ouch des. ergo, dum tempus
habemus, operemur bonum. von danne, min vil lieben gebruoder,
sprichet der guote sant paulus, die wile unze ir daz cit habt, die
wile unze ir daz getuon muget, so sæt ir iwern samen hinz unserm
herren got unde chert iwer arbait unde iwer dienst hin ze sinen
genaden. daz vindet ir da ze dem ewigen libe. hec loquere.
ewangelium.
nemo potest duobus dominis servire, aut enim unum odio habebit
et alterum diliget etc. min vil lieben, su sult ouch ir vernemen
die gotlichen lere unsers herren, des heiligen christes, also uns hiut
von im scribet der guote sant matheus, wan unser herre der sprichet
hiut selbe, ez enmuoge niemen zwain herren ensamt ze willen gedienen.
wan wil er des ainen herren willen tuon, so muoz er sich
an des andern herren dienst suomen; wil er des ainen herren hulde
behalten, so muoz er des andern herren unhulde dulten. non potestis
deo servire et mamone. irn muget niht ensamt ze willen gedienen,
sprichet unser herre got, paidiu got unde der welt. wan der werlt
dienst daz ist groziu girde nach grozem richtuome, nach grozem gewalte,
nach werltlichem ruome unde lob, nach hohverte unde ubermuote,
wan daz minnet allez diu werlt unde ist alles ir dienst, daz
ist ouch alles des tievels dienst, wan daz ist alles sin wille. von
danne so muget ir niht ensamt ze willen gedienen paidiu got unde
dem tievel, wan ir muozet holt mit iwerm dienst daz erzaigen, weder
iu der lieber si unde wederm ir da holder sit. wan swie unserm herren
got niemen muge vint gesin unde swie er nimen muge ummære gesin,
idoch swer in zallen citen dar an vermanen wil, daz er uf sine barmunge
dester mere sunden wil unde...
( der sibenzehende sunnentac.)
... ir sitelichen unde gezogenlichen ensamt lept, wan daz
ist iu also wol nutze unde guot hinze got sam hin ze der welt. wan
swer siner zuhte wol gephliget, der hat der sele wol gescont. da von
scribt er uns hiut an dem heiligen ampt. min vil lieben gebruoder,
sprichet er, durch daz heilige gots wort, daz ich iuch da geleret han,
da han ich umbe angest unde arbeit an dem libe, wan dar umbe so
pin ich gepunden unde gevangen. von danne so man ich iuch des
inne got, daz ir also lebt also daz miner lere unde ouch der ladunge
wol gezeme, da ir mit geladet sit zuo dem ewigen lib. cum omni
humilitate et mansuetudine. wan nach iwer ladunge so sult ir ouch
leben mit allen zuhten, mit aller diemuote also, daz daz guote geverte
unde guote gerenge mit samt iu si, unde sult ainen anderen bruderlichen
helfen unde sult ensamt ainer andern purden unde arbait
bruderlichen tragen unde, swa ir daz dinc allez niht ze vollen, ze
rehte unde ze stæte gesetzen muget, da sult irz vil scone uber tragen
also, daz der iht wirserunge von chome. wan swa man die distelen
unde daz unchrut uz dem waizen niht geprechen noch gejeten mac,
man enmuoze den waizen ouch verliesen, da sol man siu paidiu ensamt
lazen wahsen, unze daz si zitec werden; so sundert man si wol
ane scaden. unum corpus et unus spiritus. also sult ouch ir iuch
flizen des heiligen frides, der heiligen minne, daz ir in got ensamt
sit sam ain lip, sam ain man, wan irn habet ouch niwan aines herren,
daz ist der vater unde der sun unde der heilige gaist, unde enhabt
ouch niwan aines gelouben, da ir gloubt an den vater unde an den
sun unde an den heiligen geist, unde enhabt ouch niwan ainer toufe.
wan wurde eines kuniges chint getouft von aime vil armen wibe,
daz engetorste noch ensolte ain piscofe noch ain pabste ander stunden
niht getoufen. mit ainer also getanen ainmuotichait so pirt ir geladen
zuo dem ewigen libe. wan der heilige gaist, dern ist niwan ain got
unde ain gaist, der hat iuch alle also besampt, swie vil iwer si, daz
ir idoch ain lip unde ain man sult sin in dem heiligen christo, wan
er ist iwer houpt unde sit ir siniu lit. wan swie manic lit ir an iwerm
lip habt, idoch so nist iz niht niwan ain lip, wan diu sele diu samnet
diu liut elliu also ze samne, daz si werdent ain lip, wan si gibt dem
ougen daz gesehene unde dem oren daz gehorde. wirt aver denne
ain lit gesundert oder geslagen abe dem libe, dem envolget diu sele
hin nach niht von dem libe; wan swie ez dannoch aines lides
pilde habe, so ist iz idoch niht niwan ain totez âs. alsam ist iz ouch
getan umbe den, swer gesundert wirt von dem heiligen christo unde
von der gemaine der heiligen christenhait paidiu von sinen sunden
unde ouch mit gots panne. dem envolget der heilige gaist hin nach
niht von der gemainde der heiligen christenhait, wan swie er dannoch
aines mennisken pilde habe, idoch so ist er got unde der heiligen
christenhait tot. des erlaz aver iuch got unde alle die heilige christenhait.
hec loquere.
daz ist daz ewangelium.
cum intraret jhesus in domum cujusdam principis phariseorum,
sabbato manducare panem etc. so scribt uns ouch hiute der guote
sant lucas wie unsern herren ain richer man, der was der juden
furste, ze sime huose zainer wirtscefte ladete an aime sammeztage.
da kom fuor in ain wazersuhtiger man. do namen die juden des war,
ob er ir vire da mit præche, daz er annir sammiztage den siechen
gesunt machet, unde ob er da so getans iht gerete oder gesait, da
si in an gevahen mohten. des huten si durch ir untriwe. do aver
unser herre do ersach ir untriwe, do sprach er zuo zin:< ist daz
muozlich daz man an dem sameztage dehainen siechen sule
gesunt machen oder niht?> der rede der antwurten si im niht. do
graif er dar unde machete den wazersuhtigen gesunt unde sprach do
zu zin:< swelehem iwer sin rint oder sin esel geviele in aine gruobe
an aime samztage, irn liezet daz durch den samztage niht, ir enzuget
ez sambalde uz der gruobe an dem sammiztage unde entætet idoch
daz so verre durch des vihes liebe niht so durch iwer pose gigirschait,
daz iwer scade dar an wære, ob daz vihe da verdurbe. wan elliu iwer
andaht diu ennist niwan ain untriwe unde ain posiu gigirscait.>
expositio. min vil lieben, von der selben gigirschait, die unser
herre den juden da verwaiz, da sult ir iuch vor huten, wan die
gigirscait die bezeichent ouch der wazersuhtige man, den er da gesunt
machite. wan der wazersuhte nature ist also getan: so der mennisk
ie mere getrinchet, so in ie harter durstet, unde so er ie grozer wirt,
so im ie dest wirs ist. also ist iz ouch getan umbe den gigirsken man:
wan so der ie richer wirt unde so der ie mêr ze samene bringet, so
im ie deste wirs ist, wie erz gemere unde wie ers behalte. dixit
autem et ad invitatos parabolam. dar nach sait ouch hiut unser herre
ain pispel den, die ouch zuo der wirtscefte geladet waren, do er daz
gemarhte, wie ir ieslicher sich des fur den andern flizte, wie
er ie hoher unde vorderlicher da gesitzen mohte.< swenne du geladen
werdest zainen bruotlouften>, sprach unser herre,< sone soltu dich nith
setzen an daz oberst here sedel, wan daz chumt vil liht, daz ain
vorderer man dar geladen ist den du sist. wan so sprichet vil lihte
der wirt, der paidiu dich unde ouch den andern man da geladen hat:
« ruome du mir dem herren den stuol »; so muostu denne mit laster
unde mit scame an die aller nidersten stat sitzen. von danne, swenne
du geladen werdest zuo den broutlouften, so sitze du an die nidirsten
stat. swenne der wirt denne chumt, der sprichet denne zuo dir: « friunt,
sitze du her uf baz al hoher zuo mir »; des hastu denne lob unde ere
von allen den die da sint. wan swer sich selben hochvart an ziuht, den sol man nidern, unde swer sich selben diemutiget, den sol man
eren.> min vil lieben, da ratet iu unser herre got selbe, also ir nu
wol vernomen habet, baidiu zuoht unde diemuot; wan zuoht unde
diemuot diu sin iu paidiu hin ze got unde ouch hin ze der werlt
nutze unde guot. unde swie diu rede also si, idoch so sul wir daz
nemen, waz diu bruotlouft si, da ir zuo geladen sit. diu pruotloufte,
da ir zuo geladen sit, daz ist diu ainmutechait der heiligen
christenhait. diu haizet umbe daz ain bruotloufte, wan die gemahelt
im unser herre, der heilige gots sun, mit sin selbes tode. von danne
alle die, die nu die heilige toufe enphangen habent, die sint ouch
alle geladen zuo den heren bruotlouften. da get ouch er nu allertagelich
in, der heilige christus, unde scowet unde siht da in den
pruotlouften ainem ieslichen mennisken under siniu ougen unde in
sin herze, wie sine gebarde unde sine site sin, wie er da sitze. wan
swer denne da wider sime christenlichem rehte mit unzuhten unde
mit hohverte sitzet unde lebt, den nidert er, wan den verstozet er
der ewigen froude; swer aver denne da nach sime christenlichem rehte
mit zuhte unde mit diemuote sitzet unde lebt, den hohet er unde êrt
er vil lieber herre, wan dem gibet er den ewigen lip. alsam muoz er
ouch iu tuon durch siner heiligen gnaden willen. hec loquere.
der ahzehende sunnentac.
gratias ago deo meo semper pro vobis in gratia dei, que data
est vobis in christo jhesu. unserm maister, dem guoten sant paulo,
dem ist allez iwer hail unde elliu iwer salde lieb, wan er frouwet
sich in got, swa iwer dinc hin ze unserm herren wol stet unde swa
ir iuch von sime gemande unde ouch von siner lere wol gepezert
habt. daz ist im liep, des frowet er sich, wan da von sprichet
er hiut an dem heiligen ampt: min vil lieben, ich lob des unsern
herren, den almehtigen got, mit samt iu, daz er iuch zuo sinen genaden
unde zuo sime riche geladen hat unde daz ir den heiligen
glouben unde die heilige toufe enphangen habet. wan da mit ist iu
ouch gewizen unde chunt unsers herren nam, des heiligen christes.
quia in omnibus divites facti estis in illo. wan an sinen heiligen
namen so ne mac niemen genesen unde ne mag ouch niemen chomen
fur die gegenwurte des himilisken vateres niwan der ain, den im sin
lieber sun fur stellet unde den er lieber herre im ze hulden pringet
mit sime heiligen tode. des enwellent aver allez die unsailigen juden
niht wizen, wan si wænent des, daz si dem vater etlich dienst erbieten
muogen. nu ne muogen aver si im niemer dehain dienst erbieten
die wile unze daz si im sinen lieben sun lasterent unde an
den niht geloubent. nu geloubt aver ir an den selben waren gots
sun unde wizet unde erchennet sinen heiligen namen, daz ist diu
rehte chunst unde der ware wistuom, wan der ist mit got. sicut
testimonium christi confirmatum est in vobis etc. wan swer
sinen heiligen namen erchennet unde den nach sime rehte behaltet,
der ist salic. nu daz selbe urchunde des sinen heiligen nam, daz
habt ouch ir nu enphangen mit dem heiligen glouben unde mit der
heiligen toufe, da ir iuch mit hin ze sinen genaden geheimilichet
unde ergeben habt. da ist ouch nu diu genade unde die ere des ewigen
libes elliu mit uf getan. qui et confirmabit vos usque in finem sine
crimine etc. von danne wande ir iuch hinz im verlazen habet unde
ergeben, so sult ouch ir nu sins trostes unde siner helfe gewarten,
wan an zwivel so enphaht ouch er iuch unde behuotet unde beleit
iuch in sime scerme unze an den tac siner heiligen zuochunfte. sin
zuochuonfte diu ist an dem tage, da sich scaidet iwer lip unde iwer
sele, wan da chumt er iu ze helfe. so ist ouch sin zuochuonfte an
dem jungisten tage, da er da chumt an sin gerihte. habt ir denne
da sinen willen getan, so muget ir in da wol frolichen sehen, wan
so gibt er iu zware den ewigen lip. den geb er iu, der ware gots
sun, durch siner genaden willen. hec loquere.
ewangelium.
accesserunt ad jhesum pharisei et interrogavit eum unus ex
eis, legis doctor, temptans eum etc. so scribt uns ouch hiute
der guote sant matheus wie die gotes widerwarte, die vil ungetriwen
juden unde der juden phafen sich besamten unde berieten sich des,
wie si den heiligen christum mit ir arclisten unde mit ir ungetriwer
frage uberchomen unde uberreden mohten. wan si duhte des, daz
ir chunste unde ir wistuom, den si nach der welt unde niht nach
got heten, so groz wære, daz si die waren gots wishait, den waren
gots sun, der da von himile her in erde chomen was, ergranten unde
erstechen mehten. si leiten im da fuor, daz er si des besciede: wan
si frî unde edeliu lute waren, ob si dem chaiser dehain dienst laisten
solten oder niht. do sprach unser herre, si solten vil billichen dem
chaiser sin dienst unde sin gelt laisten unde ensolten idoch umbe
die rede daz niht lazen, si ne solten ouch ir scephære vil vorhtlichen
dienen. do leiten si im aver ain ander rede fur, daz er si ouch der
besciede: ob ain wip funf oder siben eliche man gehabet hete, welhes
chone si sin solte nach der urstende. do sprach unser herre:< ir gloubt
unrehte; des erget ez ouch iu vil poslichen, wan nach der urstende
so ne hat niemen weder wip noch chint, sunder die lute die sint
denne elliu sam die gotes engel.> so getaner vrage der leiten si im
genuoc fuor. do aver si daz ersahen daz si in an deheiner rede ervaren
noch uberchomen mohten, do berieten si sich des, daz si ainen
uzer in allen welten, der der aller wist under in allen ware,
unde daz der mit samt unserm herren redete; unde uberredet in
unser herre, daz laster daz hete er im aine; uberredet aver er unsern
herren, si heten mit im ainem alle samt den sic unde den ruom unserm
herren ane gewunnen. do sprach do der aine maister:< sage du mir,
welhez ist daz erste unde das obreste gebot an der e?> do sprach
unser herre:< du solt minnen dinen herren got mit allen dinen sinnen,
mit aller diner chrefte, von allem dime hercen. daz ist daz maist
unde daz oberste gebot an der e. daz ander daz ist dem vil gelich.
daz ist daz: minne dinen nahesten alsam dich selben. wan swer diu
zwai gebot wol unde rehte behalt, der hat alle die heilige scrift wol
erfullet.> sa pi dem worte, do er in do von der heiligen minne fuor
leit, do erstaht unde uberchom er si also harte, daz si in nie mere
chunden noch getorsten gevragen, wan ir selber gewizen diu sait in
selben daz wol, daz si weder got noch ir nahsten minten. wan si
waren im halt vint unze in den tot, der da paidiu ir herre got unde
och ir nahster was; wan daz waz er vil lieber herre paidiu selbe,
der ware gotes sun. nu, min vil lieben, durch ir untriwe unde durch
ir ungelouben so sint die posen juden, also ir wol vernomen habt,
des himilriches verstozen unde ist iu da widere durch iwer
triwe unde durch iwern guoten glouben enslozen unde uf getan. nu
pit ouch irn hiut, den waren gots sun, daz er iuch dar zuo genadeclichen
muoze bringen durch siner gnaden willen. hec loquere.
der niunzehende sunnentac.
renovamini spiritu mentis vestre et induimini novum hominem,
qui secundum deum creatus est in justicia et sanctitate veritatis.
unser herre got der hat den mennisken gepildet unde gescafen nach
sin selbes pilde und nach sin selbes glichnusse. diu glichnusse unde
daz pilde daz ennist idoch der lip unde pain unde flaisk niht. wan
warez der lip unde pain unde flaisk, so hete uns unser herre got vil
harte ungelich nach im selben gepildet unde gescafen, wan wir sin
sumeliche micheliu unde sconiu lute unde sin ouch sumeliche wenegiu
unde undariu lute. von danne so muoz daz pilde etwaz anders sin.
waz iz aver nu si, daz sait iu hiute unser maister, der gute sant
paulus, an dem heiligen ampt: min vil lieben gebruoder, sprichet er,
ir sult daz ane sehen daz iuch unser herre got nach sin selbes pilde
unde nach sin selbes glichnusse gepildet unde gescafen hete. daz
pilde unde die glichnusse die verworhten aver die unsern armen alt
vorderen, adam unde eva, unde ist diu sculde von in her ziu
gewahsen. von danne so ist des nu vil durfte, daz ir da zuo sæht,
ob daz widertan mohte werden, wan daz pilde unde die glichnusse,
da unser herre got den mennesken nach im selbem mit gepildet unde
gescafen hete, daz ist diu arme sele. wan diu sele diu hat rede unde
sin. diu rede unde der sin daz ist daz pilde, daz got nach im selbem
hat gescafen unde gepildet, wan unser herre, der ware gots sun, der
ist unde haizet selbe daz gotes wort unde diu gots wishait, unde hat
er vil lieber herre den mennisken da mit nach im selben gescafen
unde gepildet, daz er im von siner gotlichen nature hat gegeben
paidiu rede unde sin. induite novum hominem. der selbe sin der ist
nu leider vil harte eralten unde ervernt in den alten sunden, den
sult ir nu wider niwen unde wider averen mit unsers herren hilfe.
wan alsam ain mennisk vil lihte gevellet in aine grube von im selbem,
da iz idoch von im selben niemer uoz chomen mac, man ne helfe
im dar uoz, alsam ist iz ouch ergangen umbe die nature. wan der
mennisk der hat die nature selbe also beworren unde bechumbert
mit den sunden, daz si nu niemer wider chomen mac, ern helfe ir
von sinen genaden widere, der sie ouch da vor erst gescuof unde
hiez werden, der ware gots sun. von danne, min vil lieben
gebruoder, sprichet der guote sant paulus, so sult ir den alten man
ab iu ziehen unde sult den niwen man an legen. der alte man daz
ist der vil ubel tievel, unde allez daz, swaz sin wille unde sin dienst
ist, daz ist sunde unde elliu poshait. des sult ir iuch abe tuon, dem
sult ir wider sagen unde sult den niwen man, den heiligen man, ane
legen, daz ist er selbe, unser herre, der heilige christus. unde allez
daz, swaz sin wille unde sin dienst ist, daz ist triwe unde warhait,
chunst unde elliu gutæte. die sult ir iuch ane nemen, wan daz ist
sin dienest unde sin wille. wan swenne iwer gaist unde iwer wille
sime gaist unde sime willen geliche hellende wirt, so pirt ir salic,
so pirt ir wider uoz der grube chomen, wan so ist sambalde an iu
daz pilde unde diu glichnusse, die got nach im selbem gescafen unde gepildet hete, wider zir eren unde wider zir rehte chomen, so pirt
ir ouch zware des himelriches iemer unverstozen. des helf iu der
ware gots sun. hec loquere.
ewangelium.
ascendens jhesus in naviculam transfretavit et venit in civitatem
suam. so scribt uns och hiut der guote sant matheus wie unser herre
gienge in ein scef unde fuor in sine stat kapharnaum. diu hiez umbe
daz sin stat, wan er da begienge diu vil manigen zaichen inne
unde hete diu stat sunderlichen da mit gert. da truoc man ouch fuor
in, also wir hiut an dem heiligen ampt begen, ainen mennisken, der
was so harte vergittiget, daz er sins libes deheinen gewalt niht gehaben
mohte. do er do sach daz den luten daz lieb waz, ob er im
genade tæte, do sprach er zuo zim:< chint, ich vergib dir dine sunde.>
diu rede diu versmaht aver sumelichen luten, die da waren, wan si
gedahten in, wer mohte die sunde vergeben niwan got aine? do aver
unser herre do ersach, wes si in gedahten, do sprach er zuo zin:< wes
gedenchet ir iu umbe die rede in iwerm hercen? wederz bedunchet
iuch mugelicher, daz ich dem mennisken sine sunde vergebe oder
daz ich in gesunt mache an dem libe? daz aver ir daz wizet, daz
ich ir paider guoten gewalt habe, paidiu die sunde ze vergeben unde
ouch dem mennisken sins gesundes ze verlihen, daz wil ich iu bewaren.
nu stant uf>, sprach er zuo dem siechen,< unde trage du din
pette, da du inne her getragen wurde, hinne wider hain.> sa pi dem
worte do was der sieche genesen unde gienger frolichen hain in sine
herberge, unde alle die die da waren, die lobten unsern herren
aller siner gnade.
expositio. do unser herre got, min vil lieben, siner armen hantketat
ze helfe chomen wolte, do trat er in ein scef unde fuor zuo
siner stete. scefferte enbedorfter vil lieber herre niht, wan er wint
unde wac unde allez daz hiez werden daz der ist, sunder daz scef
daz bedorfte siner sture unde siner helfe baz denne er der sinen.
wan daz scef unde diu stat, da er da zuo fuor, do er den siechen
hailen wolte, daz ist diu heilige christenhait, die er da tagelich trostet
unde beruchet unde der stiurære unde helfære er ist in den unden
unde in den arbaiten dirre welt. der vergittiget mensche, der im da
praht wart, daz ist ein ieslich armer sundære, der alle sine sinne
unde alle sine gedanche hin ze des ubelen tivels dienst verchert
hat. der ist wol vergittiget, wan daz vergit daz ist der nature, daz
ez den mennisken erlemt. alsam ist ouch er wol von rehte erlamt,
swer den lip unde den sin, den im unser herre got da zuo verlichen
hete, daz er im da mit dienen solte, daz er denne da mit dem vil
ubeln tivel dient. der ist an dem vil ubeln vergitte erlamt, wan er
lamt an den ougen unde an den oren, swenne er siu hin ze den
sunden verchert; er lamt an dem munde unde an der zungen,
da er got mit loben unde eren solte unde da er denne diu posen
wort mit fuor bringet; er lamt an den handen unde an den fuozen,
da er niht daz gots dienst, sunder da er des tievels willen mit frumt.
also wirt der lip unde diu nature alliu verchert unde verwandelt, da
ist ouch denne leider vil gar verlorn daz here pilde unde diu here
gots glichnusse, da unser herre den mennisken nach im selbem mit
gepildet unde gescafen hete. die ne mag ouch denne niemen wider
averen niwan er aine. von danne so vergab ouch er denne dem siechen
e sine sunde, e er in gesunt machet an dem libe. er wider averte
die nature unde hailte in e an der sele unde gab im ouch do widere
die chraft des libes. alsam muoz er ouch iuch alle hailen an dem libe
unde an der sele, der ware gots sun durch siner gnaden willen.
hec loquere.
der zwainzegost sunnentac.
videte itaque, fratres, quomodo caute ambuletis, non quasi insipientes,
sed ut sapientes, redimentes tempus, quoniam dies mali
sunt. unser maister, der guote sant paulus, der sprichet hiute an dem
heiligen ampt zu ziu: min vil lieben, sprichet er, ir sult sehen zuo
ziu selben, ir sult sehen wie iwer leben getan si. wan iwer leben
daz ensol den tumben niht glich sin, die ane gotes vorht da
lebent, sunder ir sult halt leben sam die wisen unde die sæligen lute
die got zuo sinen gnaden unde zuo sime riche geladen hat. wan
unserm herren got, dem die tumben da niht dienen wellent, dem sult
aver ir vil gerne dienen unde sult iu halt daz cit dar zuo fur setzen
unde sult iu dar zuo gemuzegen, daz ir im gedienen muget; unde
swaz ir versumet habet an sime dienst an aime cite, daz sult ir im
allez ervollen an dem andern, quoniam dies mali sunt, wan die tage
die sint ubel unde pose. die tage, daz enist idoch daz tages lieht
niht, daz uns da ane scinet, sunder ez ist halt diu pose unde diu
ungetriwe welt, diu iuch da des gots dienstes versumet; wan swie si
< lieht> unde< tage> unde< diu gots chint> haizen solten, wan si also wol
cristen sint sam ir, nu ist aver ir ubel so groz, daz ir ofte daz gotes
dienste von ir âsalofte versumen muozet. propterea nolite fieri inprudentes,
sed ut intelligentes. daz sult aver ir allez betrahten sam
diu wisen unde diu verstanden lute, waz unsers herren ordenunge
dar an si, daz er paidiu ubele unde guote ensamt behalt unde frist:
wan daz tuot er allez uf pezerunge, daz si sich becheren, daz er
deste baz hin ze dem jungesten tage uber siu gerihten muge. daz
sult ir allez ane sehen unde sult wol uober unde munder sin
unde sult iuch da zuo bewarn vor allen den sachen, die iuch von
dem gots suns dienst gesundern muogen unde die iuch zuo den sunden
verlaiten mugen, daz ist næmeliche diu trunchenhait, wan diu benimt
dem manne sine rehte sinne. ouch ist diu trunchenhait maniger slaht,
wan der manne der ertrinchet in der hochverte unde in der ubermuote
unde inme haze unde imme zorne, wan da verliuset der man
alle sine guote sinne von. sed implebimini spiritu sancto. da sult
aver ir iwer herce allez von ersuoberen, min vil lieben, sprichet der
guote sant paulus, unde suolt den heiligen gaist zuo ziu laden, daz
der iwers hercen also phlegen muoze, daz ir unserm herren zallen
ziten dienen muozet mit gaistlichen frouden, mit gaistlichem lob unde
gesange. gratias agentes semper omnibus. da zuo sult ir och lop unde
gnade sagen unserm herren, dem himilisken vater, in dem nam sins
vil lieben suns also wol der widermuote sam der fransmuote, also
wol der armuote unde des siechtumes sam des gesundes unde des
richtuomes. wan diu welt diu weste daz wol von anegenge daz ain
got was, sine weste aver des niht, daz der selbe got im ainen vil
lieben sun hete, der im selbem ebenher unde ebengewaltiger
got was, unze daz der selbe ware gots sun in sines vater botscefte
her in dise welt chom unde uns daz chunt tet mit siner heiligen
geburte, daz der herre sin vater wære, den wir unsern herren got
da hiezen. von danne so sule ouch wir nu hine widere lob und gnade
sagen dem himilisken vater in dem namen sines vil lieben suns, von
des offenunge wir sinen vaterlichen namen erchennen unde durch des
liebe er uns armen sundæren die gnade unde och die ere verlihen
hat, ob wir si selbe behalten, daz ouch wir also von sinen genaden
haizen unde sin siniu chint, sam der sin vil liebe sun von nature
unde von geburte ist unde haizet sin ainborn sun. daz ir die gnade
unde ouch die ere verdienen muozet, des helf er iu selbe, der ware
gots sun. hec loquere.
ewangelium.
simile factum est regnum celorum homini regi, qui fecit nuptias
filio suo. so sait uns ouch hiut der guote sant matheus wie unser
herre sait ain mare zainer ebenmazunge, wie ain richer kunic aine
prutloufte machete sime lieben sun mit allem dem rate, unde aime
kunige wol gezam. do in do des cit duhte, so sant er sine boten
nach den, die er zuo sinen hoch citen gepeten hete, daz si
chomen. dern wolte aver deheiner dar chomen. do sant er in aver
sine boten unde hiez in daz sagen, er hete sine stiere und sin gefugele
allez erslagen unde daz dienst daz wære allez wol gar, unde
daz si chomen, des wære cit. da zugen si sich sumeliche maniger
slahte ummuze an, sumeliche die viengen ouch die boten unde lasterten
die unde sluogen ouch die andern ze tode. do der kunic diu mære
vernam, do sant er sin her dar unde hiez die selben mit ir stete mitalle
alle zestoren unde zefuren unde sprach do zuo sinen holden:
< diu prutlouft diu ist iu elliu wol berait; die aver ich da geladen
hete, di newaren des niht wirdic, daz si zuo minen hochciten chomen
solten. von danne so get uz zuo der straze, unde die die ir vindet
die bringet alle her.> da besamten sine poten paidiu ubel unde guote,
alle die die si vinden mohten, unze daz si ir herren muoshus unde
alles sin gesidele allez ervulten. do gienc der kunic in sin sal unde
wolte da scowen sin gisidele unde sine geste. do sah er ainen man
da sitzen, dern hete sich niht hochcitlichen gevazet. zuo dem sprach
do der kunic:< friunt, wie pistu da her in chomen, do du des gewandes
niene hetest, daz miner prutlouft gezame?> da geswaic
der arm man. do sprach der kunic zuo sinen holden:< nu pint im
hende unde fuze zesamne unde werftin in die uzern vinster, da ist
inne wainen unde grisgrammen. wan vil ist der geladen, lutzel ist
der erwelten.>
expositio. min vil lieben, disiu rede diu ist elliu ain bezeichenunge
disse cites, also diu heilige christenhait nu stet. wan der kunic,
der sime sune die prutloufte da machete, daz ist unser herre, der
hymiliske vater. der machete sime sun aine prutloufte, unserm herren,
dem heiligen christo, wan daz waz in siner vaterlichen ordenunge
von anegenge der welt, wie er den her in dise welt senden wolte
unde im die heilige christenhait zainer vil lieben gemahelen gemahelen
wolte. der chom ouch her in dise werlt in sines vil lieben vaters
gehorsam unde potescefte und gemahelt im die hailige christenhait,
also sin gnade was, wan sin broutpete daz was diu here kuniginne,
unser frowe sant marie, von der libe er im nam ware menniskliche
nature. da sant er sine boten uoz zaimal unde ze dem anderem male
hin ze den die er zuo sinen hochciten da geladen hete, daz si chomen.
sine poten daz waren hie bevor die heiligen wissagen, unde waren
do die andern die heiligen zwelfpoten. die poten die chomen aver
alle wider lære, wan nach den si da gesant waren, daz waren
die vil ungetriwen juden, die ne wolten niht chomen, wan si wolten
niht gelouben der heren gots geburte, sunder si lasterten unde slugen
dem kunige sine boten, wan si vertriben unde marterten die heiligen
zwelfpoten. dar umbe sint ouch si nu verstozen paidiu des gots riches
unde aller ir eren, wan do sprach der kunic zuo sinen holden:< die
ich zuo minen hochciten da geladen hete, die ne waren so frume
niht, daz si her chomen; wan die juden, den ich min riche da gehaizen
hete, die ne waren des niht wirdic. von danne so vart ir uf
daz lant under die witen haidinscaft unde bringet alle die her ze
minen hochciten unde ladet alle die zuo dem himilriche, die ir muget.>
da besanten do sine boten von dem tage unde iemer mere paidiu
ubel unde guote unde tuont ouch noch also unze an den suontac;
wan alle die die den heiligen gelouben unde die heilige toufe enphangen
habent, die sint alle chomen zuo den bruotlouften. swenne
der kunic, der heilige gots sun, an dem jungesten tage chumt an
sine gerihte, da scowet er denne sin gesidele unde sine geste unde
sundert ouch denne da aller erst von ainen anderen paidiu die
ubelen unde die guoten, die nu hie alle ensamt sint. wan swer dar
chomen ist an daz hochcitliche gewant, zuo dem sprichet der kunic:
< friunt, wie bistu herin chomen? wan du ne hast des gewandes niht
an, daz miner brutlouft gezeme.> der friunt, min vil lieben, daz sint
alle die die christenlichen namen habent unde die idoch leider uncristenlichen
lebent. die haizet er da von sine friunt, wan si an in
geloubent, unde sint aver da von sine vint, wan si sins willen niht
habent getan. den heizet er denne allen zesamne pinden paidiu hende
unde fuze, da si nu niht sines willen mit habent getan, sunder da si dem
tievel mit habent gedient. mit dem selben tievel, dem si da gedient
habent, so haizet er ouch siu denne alle in die vinstern helle werfen,
da ist inne so getan angest unde not, der iuch got erlaze. multi sunt
vocati, pauci vero electi. wan unser herre der sprach hiut hin nach
ain vil angestliche wort:< vil ist der gelaten>, sprach er,< lucel ist der
erwelten.> diu rede diu hillet also: sam der christenhait michels mere
verdamt unde verlorn werde denne ir genese oder behalten werde,
von danne so sult ir iuch des flizen, wie ir daz gewant gewinnet
daz dem chunige amphanclich si unde da ir da ce den hochciten
iwern stuol mit besitzet. waz ouch daz selbe gewant si, daz
sult ir wizen: wan daz gewant daz ennist anders niht niwan diu
heilige minne, daz ir paidiu iwern nahsten unde ouch in selben minnet
alsam iuch selben. wan daz ist daz hochcitlich und daz prutliche
gewant, daz der kunic da ziu sehen wil, daz ist allez diu heilige
minne. die geb iu got selbe. hec loquere.
der æin unde zweinzegost sunnentac.
confortamini in domino et in potentia virtutis ejus. der guote
sant paulus der sprichet hiut an dem heiligen ampt zuo ziu: min vil
lieben, sprichet er, ich han iu geholfen hin ze unserm herren got mit
minen arbaiten, mit mime gebet, swa ich mohte, unde tuon ouch noch
vil gerne. nu si ouch unser herre got, der iu craft unde maht gebe
unde der iu ze helfe chome, wan ir habt zware vil starche vint. wan
warn iwer vint pain unde flaisk unde lute sam ir sit, so chunnet ir
iuch etwa vor in bewarn. nu ne sint aver iwer vint alzoges niht lute,
noch ennist ouch alzoges niht diu prode des flaiskes, der ir iuch da
wern muozet, sunder iwer vint daz ist der vil michel tievel. der hat
under im sin herzogen unde sine graven, die sine scar und sine her
uz leitent, die haizent ouch die fursten der vinster. die selben
fursten der vinster die phlegent ouch in dirre welt der fursten dirre
welt, der ubelen herzogen, der ubeln rihtære, der ubelen graven, der
ubelen voite, der petroubære, der notnemære, wan die hetzent si unde
sterchent si zallen citen uf die armen christenhait. wan alsam ain
man sin ros ritet unde chert da er wil, also ritent uonde fuorent och
die hellegraven unde die hellefursten die rihtære unde die fursten
dirre welt, swa si welnt, allez iu ze muen unde zarbaiten. daz sin
iwer vint. die vint die ne stritent idoch noch envehtent mit iu niht
umbe dehaine zerganclich sache, daz sult ir wizen, sunder si stritent
unde vehtent mit iu umbe die ewigen genade unde umbe die ewigen
êre, daz si iu der gots gnaden durch ir ubele niene gunnen. propterea
accipite armaturam dei. von danne, min vil lieben, sprichet der guote
sant paulus, so ist iu des durft daz iu unser herre got ze helfe chome.
wan diu umminne unde diu vintscaft diu ist da, da ne wirt och zware
weder suone noch fride niemer dehainer an, wan si rament iwer zallen
citen paidiu der eren unde der sele, von danne muozt ir iuch ir wern.
nu sint ez aver allez gaiste, von diu muozet ouch ir iuch wider in
wæfen mit gaistlichem gewæfen, wan iwer halsperge unde iwer
helm unde iwer swert unde iwer scilt daz muoz allez gaistlich gewæfen
sin. state ergo, succincti lumbos vestros in veritate. iwer halsperge,
den ir uber iwer bruste da ziehen sult, daz sulin sin die vil
manigen tugende; wan also manigin rinc so ain halsperch hat, also
manige guotæte unde also manige guote tugende muoz der man haben,
der sich des tievels wern sol. da zuo sint idoch zwo tugende genomen;
swer die hat, der muot den vint harte: daz ist diu chuske
unde diu diemuot. iwer helm, da ir iwer houpt mit sult bewaren,
daz sol sin der trost unde der guote gedinge, den ir sult haben hinz
iwerm scephare, der ob iu da ist unde der iwer angest wol sihet,
daz iu ouch der von sinen genaden ze helfe chome. iwer swert daz
sol sin diu heilige scrift unde daz heilige gots wort, daz ir da tagelich
horet; wan behalt ir daz rehte, so sult ir iuch da mit des vintes wern.
iwer scilt den ir sult tragen zallen citen an iwerre hende unde da
ir vor dem vint mit sult bescermen iwer ere unde iwer sele, daz sol
sin der heilige gloube. wan also man ainen wol gewafenten riter
anders niht erchennen mac niwan bi sime gewæfen, daz ist sin scilt,
also erchennet ouch iuch der tievel under andern luten wol
pi iwerm gewæfen, daz ist der heilige gloube. wan den scilt des
heiligen glouben den sult ir im zallen citen fuor bieten, da sult ir
uf enphahen sine slege unde sine wurfe unde siniu fiurinen gescoz.
wan swenne ir sprechet in iwern noten:< herre, heiliger gots sun, du
da her in dise welt chome unde geborn unde gemarteret wurde durch
die armen sundære! ich geloube an dich, herre; du beware mich!>
swenne der tievel den scilt unde daz herzeichen vor iwern handen
ersiht, so muoz er iu entwichen. wan die craft die hat der heilige
gloube, daz der tievel da von wirt fluhtic unde sigelos, swenne ir
den fuor ziehent. des helfe iu der ware gots sun. hec loquere.
ewangelium. hystoria.
erat quidam regulus, cujus filius infirmabatur capharnaum. so
scribt uns ouch hiute der guote sant johannes wie ain kunic fuor
unsern herren chome unde pat in siner genaden, daz er hin ze sime
huose chome unde im da sinen sun gesunt machete. do sprach unser
herre:< irn geseht ot wunder unde zaichen, anders so ne welt ir niht
gelouben.> do sprach der kunic:< herre, gnade mir am mime chinde
unde chume hin ze mime huse, e mir min chint sterbe.> do
unser herre do ersach sine demuote unde sinen guoten gelouben, do
genadet er im unde sprach zuo zim:< din sun der ist genesen.> da
naic der kunic unserm herren unde sait im lob unde gnade, wan er geloubet daz wol, daz er ain geweltiger got was unde er mohte im
also wol an sime chinde genade tuon ane sine gegenwurte, sam ob
er vor im da gegenwurtic ware. do der kunic uf der verte was, daz
er wider haim varen wolte, da wider fuorin im sine holden unde
saiten im liebiu mære, daz im sin sun genesen wære. da fraiter si
des, daz si im daz vil rehte saiten, an welher cit sich sin sun gepezert
hete. si saiten im daz, daz heter getan an dem ereren tage
umbe mitten tach. da verstunt er sich des sa vil rehte, daz an der
selbe wile unser herre im genadet hete an sime chinde, unde geloubet
er selbe an den waren gots sun unde alle die sine. min vil lieben,
also groz craft hat der hailige gloube vor unserm herren got, daz er
iu umbe den rehten glouben paidiu in disem libe vransmuotchait gibt
unde gibt iu ouch denne dar zuo den ewigen lip. den geb iu der
ware gots sun. hec loquere.
expositio. der kunic der da chom fuor unsern herren unde der
in da bat umbe den sinen siechen sun, daz ist der here ordo
der heiligen vatere unde der heiligen wisagen unde der heiligen zwelfpoten.
wan alsam diu heilige christenhait, diu da chom unde getouft
ist von der haidenscefte, alle tage unsern herren got pit umbe elliu
ir chint, daz er die bechere unde daz diu becherde wirdic sie, alsam
pit ouch diu heilige christenhait, diu da von den juden chom unde
getoufet ist, ouch umbe ir chint, daz den got genædic si. diu selbe
christenhait diu ist ouch wol zuo dem kunige gezalt, wan daz ist der
here ordo der heiligen altvatere unde der heiligen wisagen unde der
heiligen zwelfpoten. der selbe here ordo der pat ouch unsern herren,
daz er hin ze sime huse chome unde im sinen sun da gesunt machet.
der sun daz sint die juden. der sun der ist ouch wol von rehte siech,
wan ern geloubt an den waren gots sun niht, sunder den rîtet unde
furet der furste der vinster, daz ist der vil ubel tievel, al nach sime
willen. optabam enim ego, anathema esse a christo pro fratribus
meis. daz clait ouch der guote sant paulus, wan er ist ouch der vater
ainer, die da von den selben luoten geborn sint, wan er sprichet daz,
daz er wolte an sime libe aine vil groze zuhte dulten von unserm
herren en den worten, daz die genesen wæren, die sin selbes chunne
da waren. judei querunt signa, greci sapientiam. do sprach
unser herre zuo dem kunige:< irn geseht ot wunder unde zaichen,
anders so ne geloubet ir niht.> die juden, also diu heilige scrift
sprichet, die minten ie unde sahen ie gerne wunder unde zaichen.
also mohten si nu tuon, waren si so sælic, wan waz mohte grozers
zaichens oder wunders sin denne daz ain heriu mait chindes swanger
unde muoter solte werden? oder was mohte grozers zaichens oder wunders sin denne daz der ware gots sun an dise werlt geborn wære
unde gemartert wære unde von dem tode erstuont? wan engeloubent
die juden dem wunder unde dem zaichen niht, so ne durfen si ouch
dehaime zaichen niemer gelouben. do sprach der kunic, der here ordo,
zuo unserm herren:< herre, chum hinz unserm huse, e mir min sun
sterbe.> daz ist also gesprochen:< herre, erbarm dich uber din lute,
uber die unsern armen afterchomen, e si gar verlorn werden.> wan
si do niht gelouben wolten sine heilige geburte unde sine heilige
urstende, do ne chom ouch er hinz ir huse niht noch hinz ir siechepette,
ern wolte si mit sin selbes gegenwurte niht hailen noch beruchen,
sunder er sprach:< din sun der genisit.> des genugete
den kunic, den heren orden, swenne daz noch her nach von sinen
genaden gescahe unde swenner ouch dar zuo gescuof, da si von genesen
unde gehailt solten werden. do chomen do die boten unde
saiten dem kunige, daz sin sun genesen ware. die boten daz ist enoch
unde elyas. wan die choment an den jungesten citen, swenne der
antichristus erslagen wirt, die sagent denne dem kunige diu guoten
niwi mære. wan von ir zaichen unde von ir lere werden die juden
alle an den jungisten citen also getoufet unde bechert, daz in got
denne git den ewigen segen unde lip.
der zwei unde zweinzegost sunnentac.
confidimus in domino jhesu, quia, qui cepit in vobis bonum,
perficiet usque in diem christi jhesu. unser maister, der guote sant
paulus, der sprichet hiut an dem heiligen ampt zuo ziu: min vil lieben,
sprichet er, ich wil des unserm herren vil wol getruwen, wan er iuch
mit dem heiligen gelouben unde mit der heiligen toufe zu den genaden
geladen hat, er volstætige ouch die selben gnade anniu unde behalt
iuch im selben. sicut est justum hoc sentire pro omnibus vobis. wan
daz ist min rehte daz ich unserm herren anders niht sol getruwen
hin ziu, wan ich han iuch alle also in mime gemuote unde
in mime hercen unde in dem scerme unde in der vestenunge des
heiligen gelouben, daz ouch ir, ob got wil, mit samt mir der genaden
unde der froevden teilnuftic sult werden, der ich selbe von unserm
herren gewarte. testis est enim mihi deus. wan des wil ich got zurchunde
haben, wie lieb mir iwer aller hail unde iwer aller sælde si
unde wie lieb mir daz si, daz iuch unser herre in der minne habe,
die er iu da erzaite, da er iuch mit sime heiligen tode an dem heiligen
cruce erloste. et hoc oro, ut caritas vestra magis ac magis habundet.
also getan ist min gebet fuor iuch hin ze unserm herren, min vil
lieben gebruoder, daz diu heilige minne von tage ze tage da zuo
also muose wahsen, daz ir iwern scephare also chunnet gêrn unde
geminnen also daz iwer reht hin zim si, unde ouch iwern nahsten
mit allen den triwen unde iwer reht hin ze dem si, unde daz diu
gewizen unde diu chunst da ziu also muose zuo nemen, daz ir iuch
zallen citen hin ze dem bezern tail gehabet unde iu daz lazet ummær
sin, swaz wider got unde wider iwerm nahsten si, unde daz ir also
stætic an dem gots dienst muozet sin, daz daz iu paidiu wahse
unde wucher, allez rehte unde elliu warhait dem heiligen christo ze
lobe unde zern unde iu ze helfe unde zurchunde hin ze dem ewigen
libe. des helf iu der ware gots sun. hec loquere.
ewangelium. hystorialis expositio.
simile est regnum celorum homini regi, qui voluit rationem
ponere cum servis suis. der guote sant petrus der vraite unsern
herren zainen citen, wie oft er sime scolære sine sculde vergeben
solte unde ob sin da mit genuoc solte sin, ob er im die siben stunde
vergæbe. von der selben rede da scribt uns hiute von der guote sant
matheus wie unser herre sant petro der rede antwurte.< daz himilriche>,
sprach unser herre,< daz ist gebenmazet zuo zaime kunige, der
hete taidinc under sinen luoten. da wart ainer fur in praht, der solt
im zehen tusent phunt. do er des niene hete, da er im mit vergelten
mohte, do hiez in der kunic unde sin wip unde siniu chint allez verchoufen,
unze daz im vergolten wurde. da viel der arm man sime
herren ze fuozen unde bat in siner genaden, daz er im genædic wære,
unde swenne er daz arbaiten mohte, so gult er im vil gerne. da erbarmet
sich sin herre uber in unde liez in unde vergab im da zuo
alle sine sculde. do er do vil frolichen von sime herren gesciet, do
widerfuor im ain sin armer huosgenoz, der solt im niwan
zehenzic phenninge. den graif er an unde vordert sin gelt an den
vil unscone. da viel ouch im der sine arme huosgenoz ze fuzen unde
pat in, daz er im genædic wære, wan er gult im vil gerne, so er daz
scierest geleisten mohte. ern wolt des niht tuon, sunder er betwanc
in des, daz er im mit sime scaden gelten muose. do die rede ir paider
huosgenoze ersahen, diu missevil in vil harte, unde saiten siz hinze
hove ir paider herren. da ladet der kunic do den wider fuor sich,
dem er so groze sculde vergeben hete unde sprach zuo zim: « serve
nequam, omne debitum dimisi tibi, quum rogasti me etc. ja », sprach
er, « du vil ubel scalc, nu vergab ich dir alle dine sculde unde erbarmet
mich uber dich, do du mich des bæte; war umbe erbarmest
ouch du dich niht uber dinen armen huosgenozen, do dich der des pat? » da gantwurter in do von alrest sinen scergen, die leiten in do
vil manigiu pant an, unze daz er do mit vil grozen wizen sime herren
allen sinen gelt laisten muose. also tuot ouch>, sprach unser herre
zuo sant petro unde zuo andren sinen jungern,< min vater da
ze himele, envergibt iwer ieslicher niht vil luterlichen uz sime herzen
sime scolare alle sin sculde.> daz ist unsers herren wort selbes, des
heiligen christes, da pit ouch in vil lieben herren hiut umbe, daz er
iu des verliche, daz ir allen iwern scolæren also vergeben muozet ir
sculde, also ouch ir des durftic sit, daz er iu vergebe alle iwer sculde.
nu, min vil lieben, nu sult ir idoch aine wenige rede an disen sachen
merchen: do der kunic sime holden diu cehen tusent phunt vergab,
daz er diu do wider an im aiskete, do er sime husgenoz ungenædic
was, wan diu zehen tusent phunt diu bezeichent die grozen houpthaften
sculde, sam der roup unde der prant unde diu manslaht unde
daz uberhuor ist; wan swer der sunde deheine beget, der sol dem
kunige, dem heiligen christo, cehen tusent phunt gelten; swenne aver
denne der sundære mit pihte unde mit puoze siner sunden antlaz
enphat, so hat im der kunic sine groze sculde vergeben; so chumet
daz denne dar nach vil lihte daz er in aine ander sculde gevellet,
so ouch denne von erst da von diu erer sculde offen sten, unde
daz diu niwe sunde die alten sculde vor got sol uf recken. daz ist
leider ain vil angeslichiu rede. von danne, min vil lieben, so ratet
iu daz zallen citen elliu diu heilige scrift, daz ir iuch flîzt der heiligen
minne paidiu hin ze got unde ouch wider iwern ebencristen. wan
umbe die heilige minne da stet ez also umbe: swer die hat, dem ist
got also liep, daz er niemer gevellet in dehaine groze sculde, sunder
diu heilige minne diu bewart in vor den unde hilfet im des, daz er
sine triwe behaltet an sime ebencristen unde git im den ewigen lip.
der selben minne der verlich iu der ware gots sun. hec loquere.
der driu unde zweinzegost sunnentac.
imitatores mei estote et observate eos, qui ita ambulant, sicut
habetis formam nostram. daz ist loblich, swa ain guote junger sins
maister wort unde sine guote lere wol gevestent unde wol gemerchet,
unde von swem er iht guotes oder iht nutzes gelernen muge, daz er
sich des allez fliz. wan da von sprichet hiut unser maister, der guote
sant paulus, an dem heiligen ampt zuo ziu: min vil lieben, sprichet
er, ich mane iuch des in got, daz ir miner lere unde minen worten
nach volget, also ich iu selbe daz pilde mit worten unde mit werchen
vor getragen habe, daz ir dem also nach volget, unde swa ir von
ime deheine tugende oder deheiner guotæte dehein guot pilde
genemen muget, daz ir iuch des flizet. multi enim ambulant, quos
sepe dicebam vobis etc. wan leider der ist vil, die mich idoch erbarmen
muozen, wan ich wol waiz ir verlornusse, da ir iuch vor
huten sult, die den heiligen glouben ane vehtent unde die unsers
herren, des heiligen christes, vint sint, die iu paidiu mit posen worten
unde mit posen werchen posiu pilde vor tragent, da diu ainvaltige
christenhait von gergert muez werden. wan daz sint alle trugenære
unde glisenær unde irrære unde juden unde haiden unde alle die die
uf got unde uf die rehten warhait dehein aht niene habent, sunder
si habent in erwelt ir selber buoch zaime got; wan swenne si den
wol berustent mit ezen unde mit trinchen, so habent si froude unde
himilriche genuogez. die nement ouch alle leider vil scantlichen ende
mit dem ewigen tode. nostra autem conversatio in celis. den ensult
ir niht nach volgen, min vil lieben, sprichet der guote sant paulus,
sunder ir sult mir unde anderen iwern guoten leræren nach volgen,
mit den ouch iwer leben unde iwer wesen da ze himil sol sin mit
dem almehtigen got. wan ir sult, ob got wil, vil frolichen gewarten
der genaden unde der zuochunfte unsers herren, des heiligen christes.
wan alsam er vil lieber herre her in dise welt dar umbe chom,
daz er mit sime heiligen tode die herlichen munze, da er iuch nach
im selbem hat geprachet unde geschafen, wider averen unde wider
niwen wolte von dem alten valske der sunden, daz an iwer sele an
scin wurde daz sine gotliche geprache, alsam chumt er warer trost
noch her nach her widere an dem jungesten tage dar umbe, daz er
iwern lip, der noch ain wile pain unde flaisk ist unde dar nach vil
sciere ze wurmen unde ze stoube wirt, daz er den selben lip denne
von dem stoube wider ze libe haize werden unde den lip denne also
verwandel unde also wider avere unde wider niwe, daz ir an dem
niwen libe im selben ebenher unde ebengenozsam werdet. wan alsam
diu sine here gothait luhtet unde scinet an iwer sele, die er nach
siner gotlichen nature hat gepildet unde gescafen, alsam verwandelt
er iu ouch den lip also verre, daz er denne dem gibt von sime gotlichen
libe die tugende unde die ere, daz er luhtet unde scinet sam
der haiter tac unde sam diu liehte sunne. daz ir die ere verdienen
muozet, des helf er iu selbe der ware gots sun.
daz ist daz ewangelium.
abeuntes pharisei consilium inierunt, ut caperent jhesum. unsers
herren zuochunfte unde sin heiligiu geburt, des heiligen christes,
diu was vil manegiu cit da vor an dise welt gewisaget, e er vil lieber
herre ie geborn wurde,( non auferetur sceptrum de juda et dux de
femore ejus) dar umbe, daz sin heiligiu zuochunfte von der heiligen
scrift urchunde hete. dar under so was idoch ain rede von im gewisaget,
diu was do unde ist ouch noch ain ansihtigiu unde ain offenbariu
rede. wan den juden den was daz also von im gewisaget, daz
si daz rehte unde die ere niemer verliesen solten, si ne heten ainen
kunic oder ainen herzogen under in, der von ir geslahte geborn ware,
der ir herre unde ir rihtære ware, unze daz cit chome daz der heilige
christus an dise werlt chomen solte, so verlurn si daz rehte unde die
ere. daz was ouch do allez also ergangen, do der heilige christus
geborn wart: wan do heten die romare paidiu juden unde heiden
unde elliu diu riche betwungen unde heten ouch hin zaime ieslichem
lande von rome ainen fursten gescafet, der in ir rehte unde ir ere
da beherten solte. alsam heten si ouch getan da ze jerusalem, wan
dar heten si gesetzet den kunic heroden, der was ain heidinisker
man, daz in der da ir rehte vordert. von der selben rede so was ouch
pi unsers herren citen under den juden vil groze missehellunge,
wan sumeliche die sprachen, si mohten den romaren ir cins dar
umbe gerne geben, daz si siu vor andern haiden bescermeten; sumeliche
die sprachen ouch, si ne solten weder den romæren noch anders
niemen dienen, wan si waren frigiu lute unde gæben unserm herren
got ir cehenden unde ander, swaz in von der e gesetzet wære, da
mit so solten si alles anders dienstes wol ledic sin. von der selben
rede da scribt uns hiute von der guote sant matheus, wan er sait
uns daz hiut wie die ungetriwen juden unde der juden maister sich
besamten unde wurden des ze rate, wie si mit der selben rede, also
ir nu wol vernomen habet, unsern herren, den heiligen christum uberchomen
mohten unde wie si in bewerren mohten wider die haiden,
dar umbe, sam si denne vil unsculdic solten sin an sime tode, ob in
die haiden sluogen, dar umbe daz er in ir ere unde ir reht versait
unde nider geleit hete. dar umbe santen si do ir boten hin ze unserm
herren unde hiezen da mit tougenlichen gen des kuniges herodes
holden, daz die selbe horten, was er zantwurte gabe. die boten die
gruzten unsern herren vil scone, also si gelert waren in den untriwen.
< magister>, sprachen si,< wir wizen daz wol, daz du daz durch niemen
lazest, du ne lerst unde du ne sprechest idoch die warhait, wan
dun ahtest ouch niht vil uf iemens herscaft. nu waist du wol, wie
ez her chomen ist, daz wir frigiu lute sin; nu waz ratestu uns nu:
weder scule wir dem chaiser ab unserm frigen halse deheinen cins
geben oder niht?> do unser herre do ir untriwe alle ersach, do sprach
er zuo zin:< ja>, sprach er,< ir glisenære unde ir trugenære, habet ir
des gedanc, daz ir mich betriget, so birt ir vil harte betrogen. zaiget
mir her>, sprach er,< einen phenninc! nu sait mir>, sprach er,< waz ist
ditze pilde, daz hier an gemunzet unde geprachet ist?> si sprachen,
daz wære des cheisers antlutze. do sprach unser herre:< von diu so
gebt dem chaiser sin gelt unde dient ouch got sin rehte.> da mit
cherten si do mit laster wider von im, wan do si des wanten, daz
si in uberchomen solten, do hete aver er siu vil harte uberchomen.
wan dar umbe nehiez er im den phennic niht zaigen, ern weste
idoch daz vil wol waz an dem phenninge geprachet wære; sunder
er tet ez umbe daz, swenne si spræchen, daz diu munze des chaisers
wære, daz er si denne mit ir aigenem swerte sluoge. von danne so
gebt ouch dem chaiser sin gelt von sime scatze unde von siner munze
unde gebt ouch got sin reht von siner munze. nu, min vil lieben, nu
sult ir die rede wol merchen, daz iu unser herre daz geboten
hat, daz ir nach der welt dem chaiser sin gelt laisten sult von siner
munze, unde daz ir idoch umbe die rede daz gots reht under wegen
niht sult lazen. wan des chaisers gelt unde sin munze daz ist golt
unde silber, wan da sult ir von dienen unde von antwurten. da ist
idoch etwenne zuo gemisket daz chupfer, daz ist der valsk, wan daz
dienst daz ist allez zerganclich. so ist aver unsers herren reht unde
sin munze diu sele unde der gaist: wan also an dem golde unde an
dem silber des cheisers nam unde sin antlutze ist gemunzet unde geprachet,
also hat ouch unser herre die sele unde den gaist nach im
selben gemunzet unde geprachet, unde scinet dar an daz chunclich
antlutze. da sult ir im von antwurten unde von dienen, da ne sol
aver des valskes, daz ist diu sunde, niht pi sin, wan der gaist unde
diu sele diu sol in dem gots dienst iemer ewic sin. des helfe iu der
ware gots sun.
der vier unde zwainzecost sunnentac.
non cessemus pro vobis orantes et postulantes, ut impleamini
agnitione voluntatis ejus. swer deheiner guotæte beginnet, der sol
ouch dar an stætic sin unze an daz ende, wan anders so ne dancket
noch enlonet im unser herre nicht. da von sprichet hiut unser
maister, der guote sant paulus: min vil lieben, ich han iuch her braht
in mime gebet, da ne wil ich iuch niemer uz verlazen unze an daz
ende, sunder ich wil unsern herren umbe iwer hail unde umbe iwer
sailde flegen, daz er er iwer herze also erfulle mit sime heiligen gaist
unde mit siner gotlichen wishait, daz ir in wizet zeren unde daz ir
sine ordenunge unde sinen willen wizet unde daz ir da zuo also leben
muozet, daz er iu des danchen unde lonen muoze unde daz er iu da
zuo die chrefte ruche ze verlihen, daz ir von den tugenden hin wider
ze den untugenden unde von der guotæte hine wider ze den sunden
niene chert unde daz daz allez in der minne unde in den frouden sin
muoze des hailigen gaistes. des pit ich iu, des wunsk ich iu. gratias
agentes deo patri, qui dignos nos fecit etc. da zuo, min vil lieben
gebruoder, sprichet der guote sant paulus, so sage ich ouch des lob
unde genade unserm herren, dem himilisken vater, daz er iuch mit
sime gotlichen loze, mit siner gotlichen ordenunge zuo den selben
genaden unde zuo sime riche erwelt hat. wan alsam ir nu von sin
selbes genaden in sime lobe unde in sime dieneste sit, alsam waren
ouch hie bevor die juden in sime lobe unde in sime dienest, wan der
alt vorderen daz waren die alt vatere unde die heiligen wissagen;
die waren unserm herren alle vil lieb unde heter in unde ir
ir afterchomen, daz waren die juden, sine gnade unde sin riche gehaizen.
nu hat er aver, der himilische vater, daz selbe loz siner gnaden
hin ziu also gechert, die ir von der heidenscefte geborn unde chomen
sit, daz ir den juden nu fur chomen sit. wan die juden die waren iu
e vor, nu sit ir in fur chomen, wan ir unhail unde ir verlornusse daz
ist iwer hail unde iwer behaltnusse. in quo habemus redemptionem
et remissionem peccatorum. daz ist allez da von, daz ir geloubet an
den waren gots sun, an den die juden niht gelouben wellent. des
minnet ouch iuch der himilisk vater, daz ir geloubt an sinen ainborn
sun unde hat iuch dar umbe mit der heiligen toufe, die ir enphangen
habet in dem namen sines vil lieben sunes ersubert unde errainiget
von allen iwern sunden unde hat iu den waren antlaz gegeben aller
iwer sunden, also wol der sunden die iuch ane gerbet waren von
iwerm altvater adame, sam der die ir selbe virdient hetet mit iwern
unzuhten, unde hat iuch mit dem tode sins vil lieben suns also erlost
von dem gewalte der vinster, daz ist diu helle unde der tievel, daz
ir nu sin sult der gewalt unde daz riche des heiligen christes. des
gewalt unde des riche sult ir sin, wan der sol iu vor sin, der
sol iu gepieten, dem sult ouch ir vil gerne dienen, wan der sol iu
geben den ewigen lip. den geb er iu durch siner gnaden willen.
hystoria.
loquente jhesu ad turbas, ecce, princeps unus accessit et adoravit
eum. so scribet uns ouch hiute der guote sant matheus, wie
der juden fursten ainer chome unde viel unserm herren ze fuozen
unde bat in siner gnaden, daz er hin ze sime huose chome, wan sin
tohter, ain mait, diu wære im verscaiden, unde leit er sine hant an sie, so chome si wol widere ze libe. do unser herre do uf der verte
waz, da er hin ze des herren tohter gen wolte, da was ain michel
menige unde michel gedranc umbe in. unde in der selben menige
unde in dem selben gedrange chom ain wip zuo zim, diu was siech
an dem pluot, diu graif im ouch an sin gewant uf den gedingen,
ob si im sin gewant beruoren mohte, daz si da von gesunt wurde.
do si do unser herre ersach, do sprach er zuo zir:< tohter, also din
gedinge unde din geloube si, also gescehe dir.> sa bi dem worte do
was daz wip gesunt worden. dar nach chom er hinze des fursten
huse unde machet ouch im sine tohter, die mait, wider lebindic.
ditze heilige ewangelium daz urchundet uns daz daz die juden
noch her nach suln getouft unde bechert werden. wan daz bezeichent
der furste der da hiut chom fur unsern herren unde in da
pat umbe sin tohter, wan diu tohter daz sint die juden, der furste
daz ist diu gemaine stimme unsers herren truote, der heiligen altvater
unde der heiligen wisagen. die sint wol gebenmazet zuo dem fursten,
wan die waren unserm herren alle vil lieb unde hete er in daz gehaizen
daz er ir tohter, ir afterchomen, daz waren die juden, sine
gnade unde sin riche gæbe. do aver er uf der verte was da er die
tohter nern wolte, da was michel menige unde groz gedranc umbe
in: diu menige unde der groze gedranc der bezeichent der selben
posen juden untriwe unde ir ungelouben, wan da mit cherten si
unsern herren wider von in, da er uf der vert was da er si neren
wolte; wan uf der verte was er do, do er vil lieber herre in dise
welt chom durch sine arme hantgetat. da chom do daz siech wip
unde graif im an sin gewant uf den gedingen daz si da von gesunt
wurde. daz sich wip daz ist elliu diu heilige christenhait diu da chomen
ist von aller haidinisker diet. daz wip diu was siech an dem pluot.
daz pluot daz bezeichent alle die achust da elliu diu haidiniske diet
mit bevangen was. daz unsers herren gewant, daz si da ane
graif, daz ist der heilige christinliche geloube, wan da mit hat sich
diu heilige christenhait zuo unserm herren also genaht, daz er si ersuobert
und errainiget hat von allen ir sunden. daz gewant daz graif
ouch si do an, da er uf der verte was da er hinze des fuorsten tohter
gen wolte, da er die juden neren wolte. daz ist also, wan unsers
herren gnaden unde siniu gotlichiu tougen diu sint vil mænicvalt.
wan swie er vil lieber herre dar umbe namelichen her in dise welt
chomen wære, daz er den juden, also er da gehaizen hete den ir altvorderen,
sine gnade unde sin riche gæbe, idoch so wart daz siech
wip e gesunt, idoch so ist diu heilige christenhait den juden fur
chomen paidiu an dem gelouben unde ouch an den eren, wan der juden verlornusse daz ist der christenhait behaltnusse. so chumt ouch
denne her nach unser herre got hinze des fursten huse unde nert
im denne sine tohter. wan diu tohter diu was ain mait, daz ist also
war, wan swie die juden tuon oder leben, idoch so sint si des unschuldic
unde mait daz si den tievel unde diu apgot iht ane betent.
dar umbe so enphæt ouch noch her nach unser herre got ir riwe
unde ir puze, wan alsam er paidiu juden unde haiden alle geliche
nach im selbem hat gebildet unde gescafen, alsam lat er ouch
si noch her nach alle gemaine mit dem heiligen gelouben unde mit
der heiligen toufe alle ze sinen genaden chomen. alsam muoz er iuch
tuon, unser herre, der ware gots sun, durch siner gnaden willen. hec loquere.
der viunf unde zwainzegost sunnentac.
ecce dies venient, dicit dominus, et suscitabo david germen
justum etc. ez was hie bevor ain vil heiliger wisage, der hiez jeremias,
der het unsern herren vor ougen unde flegte den tagelich umbe die
gemainen angest aller dirre welt, daz von adams sunden allez manchunne
in des vil ubel tievels gewalt vor urtails vertailt solte sin.
des jamert den heiligen man unde flehte unsern herren got dar umbe
also lange, unze daz er im sin herce dar an gefroute, daz er im eroffent
die zuochunfte unde die geburte unsers herren, des heiligen
christes. da von scribet er uns hiut disiu wort an dem heiligen ampt.
iz chumt daz cit unde nahent die tage, sprichet unser herre, der
himiliske vater, daz ich erchucke und an dise welt sende des rehten
kuniges sun. der sun unde der kunic der wirt wise, der wirt geweltic,
der sun unde der kunic der machet gerihte unde rehte uf der erde.
daz cit unde die tage die sint chomen unde sint nu daz der
ware davides sun, daz ist der heilige christus, her an dise werlt ist
chomen unde geborn unde gemartert. wan der ist des rehten davides,
des himilisken vaters, sun, wan david daz sprichet< starchender>.
< starckender> mager vil wol heizen, der himilisker vater, wan sin sterche
unde sin gewalt der ist an ende. von danne so chucket der selbe
starchende, der himiliske vater, den sinen vil lieben sun, den heiligen
christum, wider uf von dem tode. der kunic, daz ist der heilige
christus, der wirt geweltic. ja zware geweltic ist er genuoc, wan in
hat sin vater gesetzet unde gechront zaime vil gewaltigem kunige
unde zaime vil gewaltigen rihtere paidiu darn himil unde ouch hie
enerde unde uber lebentige unde uber tote unde uber alle dise welt,
et regni ejus non erit finis, wan sin gewalt unde sin riche daz ist
iemer an ende. der kunic der wirt ouch wise. wise ist er genuoc, der
ware gots sun, wan er ist unde haizet selbe diu heilige gots warhait
unde diu heilige gots wishait. der kunic der machet gerihte zware,
wan ain gerihte, daz hat er ware trost gemachet unde getan, da er
mit sime tode unde mit siner heiligen urstende sine arme hantketat
erlost hat von des ubel tievels gewelte unde in dar zuo verdamt
hat zuo der helle. wan alsam er vil ubeler valant vor urtailes
alles manchunnes sich gaiten hete, also ist er nu vor urtailes vor
allem manchunne vertailt zuo der helle. daz ander gerihte daz machet
unde tuot der kunic noch her nach, swenner an dem jungesten tage
alle die vertailt die dirre welt unde dem tievel nu dienent unde nach
volgent. in diebus illis salvabitur juda. der kunic der machet ouch
rehte ja zware, wan genade machet er ware gots sun, wan allen den
die dirre welt unde dem ubelen tivel enphlien unde entrinnen wellen
unde die ir cristenlichen glouben rehte behaltent, den gibt er allen
den waren antlaz aller ir sunden unde machet si im selbem rehte
unde genæme. et hoc est nomen, quod vocabunt eum: dominus justus
noster. der kunic der machet ouch rehte, wan er ist unde haizet unser
rehter herre unde haizet ouch da von unser herre der rehte, daz er
an sinen gerihte ainen ieslichen mennisken lont reht nach sinen
garnden. superexaltat autem misericordia judicium. nu, min vil lieben,
wan nu laider unserre missetat vil michels mere ist denne unserre
guotæte, von danne pit in hiut vil inneclichen, unsern herren unde
unsern rehten rihtære, den waren gots sun, daz er iuch sin selbes
gnaden unde ouch aller der laze geniezen die im wol gedient habent,
unde daz er an sinen gerihte die urtaile niht nach iwern garnden
sunder nach siner barmungen her ziu cheren muoze. require ewangelium
in media quadragesima. cum sublevasset.
der erste sunnentac in adventu.
scientes, quia hora est jam nos de somno surgere. unser maister,
der guote sant paulus, der sprichet hiut an dem heiligen ampt zuo
ziu: min vil lieben gebruoder, sprichet er, ir sult ditze heilige cit an
sehen unde sult iwer leben dem heiligen cite mit den guoten werchen
also gelichen: swa ir nach iwerm willen nu gelebet habt unde swa
ir iuch an dem gots dieneste iender versumet habet in allem disem
jare, daz sult ir allez nu erfullen in disem heiligen cite mit den guoten
werchen, unde swa ir in den sculden unde in den suozen sunden
iender entslafen wart, da sult ir nu von uf sten unde sult nu also
munder unde also uober sin in dem gots dienste mit aller slahte zuhte,
also ir enphahen welt die heren zuochunfte unsers herren, des heiligen
christes. der hat dri zuchunfte. diu ain zuchunfte diu ist, also wir nu
begen, also er vil lieber herre an dise welt chom unde geborn wart
unde also er ouch vor gerihte mit unrehter urtaile verurtailt
unde verdamt wart hinze dem tode. diu ander zuochunfte diu ist,
swenne er an dem jungesten tage her weder chumt an sin gerihte,
unde daz er denne alle dise werlt mit rehter urtaile aintwedere behaltet
oder verdamt hinze dem ewigen tode. sin drittiu zuochunfte
diu ist, swenne ain ieslich menneske disen lip verwandeln sol. nunc
enim propior est nostra salus quam cum credidimus. min vil lieben
gebruoder, sprichet der guote sant paulus, zuo der selben heren gots
zuochunfte da ir den lip verwandelen muozet, da sult ir iuch zallen
citen vil billichen zuo beraiten, also ir des durftic wæret. nu ist aver
dirre heilige tac sunderlichen dar zuo gordent, daz ir den sult tulten
unde eren der selben heren gots zuochunfte ze lobe unde zeren. wan
daz sult ir wizen daz iu nu diu gots genade unde daz gots riche vil
michels naher ist dennez do wære, do ir von erst den heiligen gelouben
unde die heilige toufe enphienget. do ir den gelouben unde
die toufe enphienget, do wart ir kint. nu pirt ir ziuwerm alter unde
ziuwern sinnen wol vol chomen, von danne ist iu nu daz gots riche
unde diu gots zuochunfte, daz ist der heilige tot, vil michils naher
denne er do wære. in cujus adventu omnes homines resurgere debent
cum corporibus suis etc. da zuo sult ir die rede merchen, daz ir nu
in disem heiligen cite dar umbe tult unde ert die zuochunfte
unsers herren, also ir disen lip verwandeln muozt. wan alsam vor
siner jungesten zuochunfte, daz ist swenner an dem jungesten tage
her wider chumt an daz gerihte, alsam denne elliu disiu werlt engegen
im ersten muoz von dem tode, also sult ir nu engegen siner
ersten zuochunfte, daz ist diu sine heilige geburte, ersten von dem
tode der sele. wan engegen siner heiligen geburte da sult ir iuch
also zuo warn unde beraiten mit aller slahte chuske unde guotæte
also ir von sinen genaden enphahen welt den warn antlaz aller iwer
sunden. nox precessit, dies autem appropinquabit. wan diu vinster
naht, sprichet sant paulus, diu ist vervarn unde ist der liehte tach
chomen. diu vinster naht daz ist der vil ubel tievel unde allez daz
swaz sin dienst unde sin wil ist, daz ist allez vervarn, wan dem habet
ir allem widersait in der heiligen toufe. der liehte tac der ist chomen,
wan daz ist er selbe, der ware gots sun unde allez daz swaz sin
dienst unde sin wille ist. abiciamus ergo opera tenebrarum. von
danne wan nu diu vinster naht vervaren ist unde der liehte tac
chomen ist, so sult ir daz gewant abe ziehen daz zuo der nacht da
gehort, wan diu naht diu ist pose, diu ist ane scame; wan so treit
der man vil diche unde tuot ouch vil diche, daz er vil ungerne vor
den liuten unde pi dem tage tæte, daz ist elliu unzuhte unde elliu
unchuske. daz gewant daz gehort zuo der naht unde zuo des
tievels dienste, daz sult ir allez abe ziehen unde sult daz gewant ane
legen daz zuo dem tage gehoret; wan der tac der ist ersam, der ist
ziersam, da sult ir iuch wol ane vazen. sed induimini dominum
nostrum jhesum christum. nu wie muget ir iuch iemer baz gevazen,
irn leit in selben an iuch, den warn gots sun? wan swenne ir den
anthaiz unde die triwe wol behaltet, die ir im gehiezet in der heiligen
toufe, so habt ir in selben wol anniuch geleit, wan daz ist daz ziersam
unde daz hochcitlich gewant da ir in inne sult enphahen an sinem
hochcitlichem tage unde da er iuch vil wol inne gruozet unde enphæt
da ze sinen ewegen hochciten. des gewandes des verliher iu durch
siner genaden willen. ewangelium require in palmis.
aber von dem advente.
surge et descende in domum figuli et ibi audies verba mea.
unsers herren gnaden unde siniu gotlichen tougen diu sint vil unzallich
unde sint vil verre verborgen vor allen mennislichen sinnen.
da von schribt uns ouch hiut ain vil heiliger wisage, der hiez jeremias,
wie im unser herre got daz gebute daz er gienge in aines havenæres
huose unde daz er sins antwerches da war næme. da saz der havenære
ob sime werche unde hete æin vil schonez vaz al nach sime
willen uf siner schiben gedræt. daz vaz daz zerviel unde zerais dem
havenære en allen gahes under den handen, e erz bi dem viwer vol
bestætiget. da graif er sambalde dar widere unde nam im des selben
horwes unde scuof im ain ander vas unde bestætiget do daz bi dem
viwere al nach sime willen. do sprach dar nach unser herre zuo dem
wisagen:< hastu nu vil wol ersehen des havenæres gewalt? swenne
dem ain vaz zebristet unde zevellet, so machet er im ain ander vaz
uz dem selben horwe. den selben gewalt den der havenære da hat
den han ouch ich: wan swenne mir ain vaz geswichet unde abegengic
wirt, so sceph ich mir wol ain ander vaz an die selben stat; wan irn
pirt alle ensamt>, sprach unser herre,< vor minen ougen anders niht
niwan sam daz hore daz der havenær da wandelt.> nu, min vil lieben,
von der rede da sol sich von gebezern ain iesliche saliger man, wan
diu ist vor gescriben zaime pilde unde zainer bezeichnunge. wan da
ist von nider geleit elliu diu hochvart aller dirre welt, wan paidiu
riche unde arme unde edele unde unedele, die hat er alle geliche von
dem ainen horwe gescafen; wan er ist unser herre, unser scephære,
unde pir wir sin armiu hantketat, unde hat er wol billichen
den selben gewalt uber uns, den der havenære da hat an sime werche.
wan der machet im wol uz dem ainen horwe ain vaz da er uz trinchen
wil unde daz er ze sinen eren haben wil, unde machet im ouch wol
ain ander vaz uz dem selben horwe da er sine fuze uz dwahen wil,
unde enmac idoch irn twederz niht gesprechen:< maister, wie has
du mich alsus gescafen?> also muzen ouch wir vil armen mennischen
vor unserm scephære geswigen unde erstummen, wan er hat des vil
guoten gewalt daz er ainen haize werden ze den genaden unde ze
den eren unde daz er den anderen haize werden ze den angesten
unde ze den arbaiten, wan daz muoz allez gesten an sinen genaden
unde an siner herscefte. der havenær, also ir nu wol vernomen habt,
min vil lieben, der beceichent unsern herren, wan unser herre der
gescuof im ain vil scone vaz. daz vaz daz zerais aver im en allen
gahes under den handen, e iz von dem fiwer erherte. daz sine scone
vaz unde daz sin erste vaz, daz er da gescuof unde daz im under
den handen da zerais, daz waz unser altvater adam. der zerais im
under handen, wan er hete dannoch vil michels grozer eren hin zim
gedahte, done was aver er leider so sælic niht, daz er des iht
enpîten mohte: wan do er sime scephære solte sagen lob unde genade,
do ne heter der veste unde der herte von der wirme unde von dem
viwere dannoch niht enphangen diu in zuo dem gotes dienst da
sterchen solte. wan diu wirme unde daz viwer daz in zuo dem gotes
lobe da sterchen solte daz waz diu heilige gotes minne, der het er
aver er vil luzel, do er dem tievel paz geloupte denne sime scephære.
des liez ouch in sin scephære im entslifen von der hende. do muoz
im durch not missegen, wan do muos er der verlorn sin, unde ist
scade unde itiwiz unde diu verlornusse leider von im ainem her zuns
allen erwahsen. da hat sich uber in erbarmet unser herre, unser
scephære, daz elliu sin hantketat verlorn solte sin von aines mannes
sunden, unde hat er nu hine widere gegrifen, der unser havenær, der
unser scephære, unde hat von dem selben horwe, von der selben
materie, mit sinen gotlichen henden ain ander vaz unde ain niwez
vaz ze sime lobe unde zuo sinen eren gescafen, wan daz ist von der
wirme unde von dem fiwere wol bestætiget unde wol vol chomen
nach allem sime willen. daz ander vaz unde daz niwe vaz, daz er
nu gescafen hat, unser scephære, daz ist unser herre, der heilige
christus, wan der ist daz here unde daz liebe vaz da aller sin
wille an ergangen ist, unsers scephæres. wan alsam der aine man,
der erste man, unser altvater adam, mit sinen unzuhten, mit siner
ungehorsam, alle dise werlt also verre zangesten unde ze noten praht,
daz allem manchunne durch sin aines sunde unser herre got erbolgen
was, also verre hat nu der ander man unde der ainege man, daz ist
unser herre, der heilige gotes sun, mit siner diemuote unde mit siner
gehorsam allez manchunne ze genaden unde ze hulden praht, daz
durch sin aines lip diu vintscaft verwandelt ist zainer friuntscafte
unde daz durch sin aines libe diu ewige unfroude unde der ewige
tot verwandelt ist ze den ewigen frouden unde ze dem ewigen libe.
des sult ir im hiut unde iemer lob unde genade sagen unde sult in
hiut sunderlichen an siner heiligen zuochunfte loben unde eren. wan
sin heiligiu zuochunfte diu hat iu vil mænigen trost praht, unde enhet
aver iu nu sin heiligiu zuochunfte deheinen trost noch deheine genade
niemere praht, niwan daz er iu mit siner heiligen zuochunfte iweren
itiwiz gesenftet unde benomen hat, des solt ir im iemer lob sagen.
wan wir vil armen mennisken wir waren ot alle vil weniges
dinges wert e er vil lieber herre her an dise werlt chome, wan do
sprach unser herre, unser scephære, daz wir im alle niht merer enwaren
denne daz hor, daz der havenære da wandelt. die versmachait
unde den itiwîz den hat er uns wol gesenftet, wan er ist selbe her
zuo zuns chomen unde hat im selbem uz dem selben horwe da er
uns uoz gescafen hat flaisk unde pain unde ware mennislich nature
genomen. da zuo so hat im allez gevestent unde gesterchet diu wirme
unde daz fiwer. diu wirme unde daz fiwer daz in dar zuo hat gesterchet
daz ist diu heilige gotes minne, diu heilige gotes erbarmunge,
diu in vil lieben herren des betwungen hat, daz er siner armen
hantketat ze helfe chomen ist. wan swie er uns den lip gescafen
hete von dem horwe, idoch so heter uns die sele gescafen nach siner
heren gotlichen nature. der genaden der hat er nu an uns gedaht,
der ware gotes sun, unde ist er war trost hiut her zuo ziu chomen
paidiu mit libe unde mit sele dar umbe, daz er iuch behalten wil
paidiu mit libe unde mit sele. daz muoz er tuon, der ware gots
sun durch siner heiligen zuochunfte willen.
der ander sunnentac in dem advente.
quecumque scripta sunt, ad nostram doctrinam scripta sunt,
ut per pacientiam et consolationem scripturarum spem habeamus.
nach der heiligen scrift unde nach dem heiligen gots wort, daz ir
da tagelich hort, min vil lieben, sprichet unser maister, der guote
sant paulus, da sult ir iuch nach rihten, wan da sult ir iuch nach
gebezeren. wan swaz an der heiligen scrift gesprochen ist, daz ist iu
allez ze pezerunge unde ze haile unde ze troste gesprochen unde
gescriben, daz iu da von sol wahsen ain trost unde ain gedinge hin
ze dem ewigen lip. wande dar umbe ist unser herre, der ware gots
sun, her zuo ziu an dise werlt chomen, daz iu sin heiligiu zuochunfte
unde sin heiligiu mitwiste ain pilde unde ain lere sol sin hin ze dem
ewigen libe. deus autem pacientie et solatii det vobis id ipsum, sapere
in alterutrum. von danne so sult ouch ir sine heilige zuochunfte da
mit enphahen unde eren daz ir vil ainmuticlichen siner gotlichen lere
sult nach volgen unde sult daz vil wol wizen, swelhe bechorunge
unde swelhe arbait ir da von erlidet, daz er iuch der aller vil wol
ergetzet mit dem ewigen libe. wan paidiu die heiligen zwelfpoten
unde ander sine heiligen trute die sinen willen taten unde die siner
lere nach volgeten die litten alle durch sinen willen vil groze
arbait, da hat er siu alle umbe gehailigot unde gert paidiu darn
himile unde hie enerde. der selben genaden der sult ir ouch iuch
von siner barmunge vil wol versehen, wan dar umbe hat in sin vil
lieber vater, daz ist unser herre got, her zuo ziu an dise werlt gesant,
daz er iu in sinem namen sol geben den ewigen lip. dico enim,
jhesum christum ministrum fuisse circumcisionis. der selben gnaden
der sult ir ouch hiut lob unde genade sagen paidiu dem himilisken
vater unde dem heiligen christo, der iuch nu von siner barmunge
zuo sime riche erwelt hat, wan daz sult ir vil wol wizen, min vil
lieben gebruoder, sprichet der guote sant paulus, die ere die ir nu
da von habet, daz ir haizet des almahtigen gotes lute unde daz ir
ouch nach disem libe gewarten sult des ewigen libes, die ere unde
die genade die hete unser herre got hie bevor enthaizen den heiligen
wisagen unde der heiligen afterchomen, daz waren die juden; wan
dar umbe was er namelichen her in dise werlt chomen, der ware gotes
sun, daz er sinen hanthaiz unde sin gelubede wider die wolte leisten.
do valt aver siu ir selber hochvart, wan si wanten des durch daz,
daz unser herre ir altvorderen daz himilriche gehaizen hete, daz si
daz do an den rehten gelouben unde anderiu guoten werch von rehter
erbescefte besitzen mahten. gentes autem honorare super omnia
deum. des enmohte aver niht sin, wan daz himilrich daz enerbt hin
ze niemen, sunder daz gibt unser herre von sinen genaden swem er
wil. daz merchet da bi, wan swie er iu daz niht gehaizen hete, sprichet
sant paulus, wan ir da von der heidenscefte chomen sit, also er daz
den juden gehaizen hete, idoch sone heter iu von siner barmunge
die gnade niht versait. des habt ir vil wol genozen, wan nu ist iwer
genade vil michels bezer worden den der juden rehte. deus autem
repleat vos omni gaudio et pace in credendo. des sult ir alles hiut lob unde genade sagen dem vater unde dem sun unde dem heiligen
gaiste unde sult den heiligen gaist des biten daz er iu der genaden
verlihe, daz ir mit dem heiligen gelouben unde mit anderen guoten
werchen den heiligen gots sun mit siner heiligen zuochunft also enphahen
muozet, der iu nu ze haile unde ze genaden vil diemutiger
unde vil tougenlichen chomen ist: swenne er denne her nach an
dem jungesten tage vil offenliche her wider chome an sin gerihte,
daz er denne niht nach dem rehte sunder nach den genaden da er
iuch nu inne genomen hat hinziu muoz rihten unde ertailen. des helfe
er iu selbe der ware gots sun. hec loquere.
ewangelium.
erunt signa in sole et luna et stellis et in terris pressura gentium
pre confusione sonitus maris et fluctuum. so sait uns ouch hiut der
guote sant lucas, wie unsern herren sine junger des fraiten, wenne
der suntac solte werden unde mit wie getanen bezeichen man sin
zuochunfte solte wizen unde erchennen. do sprach unser herre zuo
zin:< seht des>, sprach er,< daz iuch ieman betrige, wan ez choment
noch her nach vil trugenære, die sprechent alle « ich binz christus »
unde verlaitent da mit vil lute. den ensult aver ir niht nach volgen,
des warn ich iuch. wan e der suntac werde unde e ich her wider
chome an min gerihte, e suln werden groziu urliuge unde grozer
urliuge wan, wan ain lant unde ain riche sol uf sten wider dem
andern, unde suln e werden vil groze ertpibe unde vil grozer hunger
unde pisez unde sterbe under den luten unde suln an dem himile
vil groziu zaichen werden baidiu an der sunnen unde an dem manen
unde an dem gestirne. dar zuo lainet sich der wac unde daz mere
hoh uf engegen dem himele unde hat so griwelich unde so vorsam
stimme, daz diu werlt vor angesten unde vor vorhten elliu ersterben
mac, daz si wartent waz in gescehen sule, wan allez himiliskez
here wirt enwege. nu warnt iuch unde seht uf>, sprichet unser herre,
< wan so ist der suontac unde min zuochunft vil nahen, unde nemt des
da bi bilde: wan swenne die wise grunent unde die boum plunt, so
wizet ir daz wol daz der sumer nahen ist; also wizet ouch daz da
bi, swenne diu zaichen elliu ergent, so ist der suontac unde mine
zuochunfte nahen. wan disiu werlt enzerget e niemer unze disiu zaichen
elliu ergent, wan himele unde erde diu zergent, miniu wort diu
enzergent niemer.>
hystoria. mit disen worten da hat iuch unser herre wol mit
gewarnt, also ir nu selbe wol vernomen habt, wan unserm herren
dem ist iwer hail unde iwer selde liep, unde ist im daz liep daz ir
iuch warnt engegen der sinen angestlichen zuochunft. wan dar umbe hat er iu disiu wort vor gesprochen unde gescriben, daz ir iuch wizet
ze warnen engegen dem sinen angestlichem tage, wan diu zaichen
unde diu angest unde diu not da er uns von gesait hat, diu nesint
niwan ain vorbot unde ain vorraise der ewegen not unde der ewegen
angest diu denne dar nach chunftic ist uber alle dise werlt. der selben
zaichen unde der selben vraisen der ist iu nu wol so vil chomen, daz
des cit ist daz ir uf seht unde daz ir iuch wol warnt: wan
urliuge unde ungenade der hab wir alle tage genuoc, zaichen an der
sunnen unde an dem manen habe wir genuoc gesehen, ertpibe der
sint ouch genuoc, angest unde not vor hunger unde vor pisez unde
ouch von sterben der habe wir alle tage genuoc. wan daz cit unde
die lufte unde diu weter diu habent sich elliu verwandelt, alsam hat
sich leider diu welt elliu hinze der boshait unde hinze den untriwen
verwandelt unde vercheret. diu leit diu sint elliu ain urchunde der
zergancnusse dirre welt unde sint ain urchunde des ewigen leides,
daz da niemer mere dehain ende gewinnet. levate capita vestra,
quoniam appropinquabit redemptio vestra. die angest unde die not
die ne sult aver ir niht widersitzen, min vil lieben, wan unser herre
der sprichet daz selbe daz ir iwer houpt unde iwiriu ougen sult uf
heven hinze himile unde sult im lob unde genade sagen, wan er
chumet iu an dem tage her an dise welt ze helfe unde ze troste unde
chumt umbe daz her, daz er iuch wil ergetzen aller iwer angest unde
aller iwer sorgen mit dem ewigen libe, mit den ewigen froevden. wan
sin gerihte unde sin angestlichiu urtaile diu enreget uber ander niemen
niwan uber juden unde uber haiden unde ouch uber bose cristen.
caelum et terra transibunt, verba autem mea non transibunt. wan
unser herre der sprichet daz himile unde erde zerge unde daz siniu
wort niemer zergen. die rede die sult ir wol merchen. wan under
allen den sachen, die unser herre ie gescuof unde ie hiez werden, so
nist niht vester noch stetiger denne der himel unde diu erde, unde
swie veste unde swie stætic si nu sin, so ist idoch daz mugelicher
daz si e zergen unde e verwandelt werden e siniu wort iemer verwandelt
werden. wan er hat daz gesprochen unde hat daz also gelobt,
daz er an dem jungesten tage her an dise werlt dar umbe chome,
daz er sin geriht unde sin urtaile uber alle die laze gen, die sinen
zorn verdient habent, unde daz er iu, ob ez sine genade sint, unde
allen den den ewigen lip gebe, die sinen willen getan habent. den
muoz er iu geben durch siner genaden willen. hec loquere.
der dritte sunnentac in dem advente.
sic nos existimet ut ministros christi et dispensatores ministeriorum
dei. swaz die guoten unde die saligen unserm herren ie ze
dienst wurden, daz vercherten in allez ie des tivels chint zubel unde
ze boshait durch ir haz unde durch ir nît. des enreliezen si hie bevor
die heiligen zwelfpoten niht, wan swie die unser herre im selbem
erwelt hete uzer aller dirre welt ze sime lobe unde ze sime dienst,
idoch sone erliezen siu des die nidære niht, sine velsketen sie durch ir
haz unde durch ir nit. da von scribt uns hiut unser maister, der guote
sant paulus, an dem heiligen ampt: min vil lieben, sprichet er, unser
herre der hat uns, mich unde ander mine husgenoz da zuo erwelt,
daz wir sine boten unde siniu amptlute sin, wan wir sulin iu sinen
chelre unde sine gotlichen chamer uf tuon unde suln iu in sime
namen die gotlichen unde gaistlichen spise der heiligen scrift unde
des heiligen gots wortes mit tailen, da ir mit gefuort unde gespiset
sult werden an der sele. hic jam queritur inter dispensatores, ut
fidelis quis inveniatur. den gewalt unde daz ampt daz enhabe wir
idoch uns von uns selben niht an genomen, sunder da hat uns unser
herre zuo erwelt. wan swer sich des andern ampt unde sins gewaltes
ane sine vorderunge ane nemen wil, der mac vil wol ain ungewisser
unde ain ungetriwer amman sin. da ne sult aver ir, ob got wil, mich
noch ander mine husgenoz niht zuo arcwænen, wan so lastert ir an
uns die gots walunge; daz enwurre uns niht unde wære iu idoch scade
an der sele. itaque nolite ante tempus judicare etc. wan, min
vil lieben gebruoder, sprichet der guote sant paulus, daz diu lute
hinz ainen andern arcwan habent daz ist vil mennislich, sine suln
aver durch den arcwan, da man der rehten warhait niene waiz, niemen
verdamnen noch vertailen. wan der man der mac hin ze chirchen
gen unde mac da in der andæhte unde mit dem willen betten, daz
im des von got niemer gedanchet wirt; alsam mag er ouch sin opher
unde sin almuosen in der andaht unde mit dem willen geben, daz
im des got niemer gelont. wan so getane sache unde ander vil manige
daz sint allez tougen sache, die suln ouch allen also beliben unze an
den jungesten tac, da unser herre offent diu tougen aller hercen.
tunc laus erit unicuique a deo. swem denne da sin herce unde sin
selbes gewizen des urchunde gibt daz sin wille unde siniu werch
guot unde rain sint gewesen, der ist vil sælic. wan diu guoten werch
sines rainen hercen die offent unser herre denne da unde lobt unde
ert in denne dar umbe da an dem tage vor aller dirre welt. alsam
muoz ez ouch iu da ergen, des helfiu der ware gots sun. hec loquere. ewangelium.
cum audisset johannes in vinculis opera christi, mittens duos
de discipulis suis ait illis: tu es qui venturus es, an alium expectamus?
so scribt uns ouch hiut der guote sant matheus, wie den guoten
sant johannem, den heiligen gotes toufære, der chunic herodes vienge
umbe daz heilige gotes wort. wan sant johannes der sprach den chunic
ane umbe ain offenz uberhuor, dar umbe vienc in der kunic unde
warf in in sinen charchere. do west daz der heilige gots truot wol
daz im diu vancnusse hinze dem libe unde hinze dem tode erleit was
unde sante sine boten hinze dem heiligen christo unde mant in siner
genaden, wan er in zaime vorboten an dise werlt gesant hete dar
umbe, daz er mit siner vorbotescefte die gegenwurte siner heiligen
zuochunfte unde siner heiligen geburte aller dirre werlt ze troste unde
ze frouden chunden unde offen solte, ob er ouch also sin vorbot unde
sin vorraise hinze helle solde sin hinze den, die siner genaden da
wartent, unde ob er den mit sin selbes gegenwurte ze helfe chomen
wolte oder ob er in anders iemen ze helfe senden wolte, daz er im
daz ze wizen tæte. dez bat der heilige toufære unsern herren, den
heiligen christum. ite, dicite johanni que vidistis et audistis etc. der
rede dern antwurte aver unser herre dem guoten sant johanni unde
sinen boten niht mit offen worten, sunder er antwurte im mit ainer
vil tougen umberede unde idoch also, daz er sinen willen wol vernam.
< sait>, sprach unser herre zuo den boten,< mime vil liebem holden
johanni daz er ane sehe miniu werch unde miniu zaichin. wan
ich mache die siechen unde die misilsuhtigen rain unde gesunt und
mache die chrumben gereht unde die plinden gesehent unde haize
die toten uf sten, unde swie ez umbe die rede alle si, so ist idoch
der vil sælic, swer an mir niht gezwivelt unde swer min niht verlougent.>
min vil lieben, swer unsers herren zaichen gesehen hete,
der solte vil michels pillicher annin gelouben denne daz er annim
solde gezwivelen oder sin solt verlouben. unde idoch swie wol er
sinen jungeren unde aller dirre welt sinen gotlichen gewalt mit sinen
grozen gotlichen zaichen erzaiget unde eroffent hete, idoch so erstarb
er also an der menniskait, daz sin vil lieber holde, der guote sant
petrus, sin verlougent unde ander sine junger vil nach alle annim
gezwivelt heten. wan do si in sahen sterben an dem cruce, swie groze
siniu zaichen da vor waren gewesen, idoch so wanten si des daz er
si verleit hete. mit der tougen umberede, also ir nu wol vernomen
habt, antwurtet unser herre den boten, die sant johannes zuo zim
gesant hete, unde offent da mit sime vil lieben toufære: als er sin
vorbot an dise werlt was gewesen, also solt er ouch sin vorbot unde sin vorraise hinze helle sin unde solt ouch hin chunden sin vil
genædige zuochunft. quid existis in desertum videre? do die boten
sant johannis von unserm herren gecherten, do gedahte unser herre
sins vil lieben toufæres vor sinen jungern also lieblichen, also er selbe
sin rain herce erchant, der elliu herce selbe gescafen hete. wan er
gab siner rainichait unde siner hæilichait vil manic urchunde unde lobt
unde ert in also verre unde gab im also verre urchunde, daz an dise
werlt nie dehein man von wibes libe so grozer noch so heiliger nie
geborn wurde. daz ouch ir sins vil lieben toufæres hiut vor im geniezen
muozt, des pit den waren gots sun. hec loquere.
der vierde sunnentac.
gaudete in domino semper, iterum dico, gaudete. vil wol frout
unde trost iuch hiut unser maister, der guote sant paulus, wan er
sprichet disiu wort hiut an dem heiligen ampt zuo ziu: min vil lieben
gebruoder, ir sult iuch frouwen in got unde sult zallen citen fro sin
in got unde nach got unde niht nach der werlt. wan alsam zwain
herren ensamt niemen gedienen mac, man enmuoze aintwedern erbelgen
unde aintweders hulde verliesen, alsam enmac die zwo froude,
die gaistlichen, diu da hinze got gehort, unde die wertlichen,
diu da hinze dem tivel gehort, niemen ensamt gehaben. si quis amicus
hujus saeculi voluerit esse, inimicus dei constituetur. wan swer die
werlt holt haben wil unde der werlt willen tuon wil, der muoz got
fromede sin, der muoz der gots vint sin. wan der werlt froude unde
ir wille daz ist elliu unchuske unde elliu boshait, unde swaz der
mennisk sunden unde unrehtes beget, daz er dar umbe dehaine refsalunge
noch deheine zuhte niht enlide, daz ist der werlt wunne unde
froude. nach den frouden da get laider diu ewige unfroude nach, der
iuch got erlaze! wan swen unser herre so getaner frouden mit angesten
unde mit arbaiten ergetzet, daz ist von siner barmunge; des sol er
im iemer lob unde genade sagen, wan daz tuot er dar umbe, daz er
in der suntlichen unde der zerganclichen frouden mit den ewigen
unde mit den unzerganclichen frouden ergetzen wil. von danne so
sult ir vil frolichen iwer herce unde alle iwer sinne hinze unserm
herren unde hinze sime dienst cheren. wan swer sich hinze sime
dienste gechert, der ist vil sælic, wan des namen haizet er ane scriben
unde ane brieven da ze der himilisken jerusalem, wan die sol er
mit den heiligen engelen besitzen unde buowen. da wider scribt unde
brievet der vil ubel tievel alle die unde aller der namen da ze
hellen an, die sinen willen getuont, wan die muozen ouch alle die helle
mit samt im besitzen unde bouwen. modestia vestra nota sit omnibus
hominibus. unde ouch dar umbe, daz ir des ane scribens da ze helle
uber muozet werden, so sult ir also diemuticlichen unde also chusclichen
leben, also daz unserm herren unde der heiligen christenhait
amphanclich si. dominus enim prope est. des sult ir iuch zallen citen
flizen in disem heiligen cite, so sult ir ouch sunderlichen mit aller
slahte zuhten leben. wan unser herre unde sin heiligiu geburte diu
ist iu nu vil nahen bi unde wil iu nahen bi sin dar umbe, daz er
iuch erhoren wil unde daz er iuch alles des geweren wil, swes ir da
zim gemuot rehtes unde guotes. nichil solliciti estis. von danne sult
ir in hiut alles des biten des ir bedurfet ze dem libe unde ze der
sele unde sol iwer gebet also stetic sin, unze daz unser herre, dem
elliu dinc wol gewizen sint, iu daz geruoche zeroffen daz er iwern
willen unde allez iwer gebet wol vernomen habe. et pax dei que
exsuperat omnem sensum. min vil lieben gebruoder, sprichet der
guote sant paulus, zuo der guotæte da bestætige unde frist iuch unser
herre unde si ouch der ware gotes fride der iwer herce unde iwern
sin dar zu behuten unde bescermen muoze. wan der ware gotes fride
daz ist unser herre selbe, wan der ist zware diu ware genade unde
der ware gots fride der iuch zuo dem rehten behuoten unde
bescermen sol. dem sit ouch ir hiut unde iemer gantwurt unde bevolhen
mit libe unde mit sele. hec loquere.
ewangelium.
miserunt judei ab jerosolimis sacerdotes et levitas ad johannem,
ut interrogarent eum: tu quis es? der heilige gotes toufære, der
guote sant johannes, der ist an der heiligen scrift gezalt unde gebenmazet
enoch unde elya. wan alsam enoch unde elyas vorboten unde
vorraisen suln sin der jungesten zuochunfte unsers herren, daz ist
daz, swenner an dem jungesten tage her wider an dise werlt chumt
unde nach sinem angestlichem gerihte elliu disiu werlt zergen unde
ende muoze haben, alsam ist ouch der heilige gotes toufære ain vorbot
unde ain vorraise der ersten zuochunfte unsers herren, also wir nu
begen unde also er vil lieber herre an dise welt geborn wolte werden
aller siner hantkitat ze helfe unde ze troste. wan do der heilige
toufære unsers herren vorbot unde vorraise was, do lebt er also
heiliclichen also im selbem wol gezam, des ansihtiger scinbot er was:
wan er lebte so hailiclichen, daz diu lute unde die werlt des duhte
daz erz wære, der heilige christus. von der selben rede da scribt
uns hiut von der guote sant johannes ewangelista an siner heren
botscefte, wie die ungetriwen juden ir boten santen dem heiligen
toufære unde hizen in fragen in ainen untriwen wer er wære, ob erz
wære der heilige christus oder elyas oder ain wissage. des antwurt
in der gotes toufære, also im der heilige gaist sin herce erfullet hete,
wan also hohe so in diu lute heten die des wanten daz erz der heilige
christus wære, da wider so diemutiget unde nidert er sich selben
also verre, daz er sprach:< des ir da her ze mir wænt, des enpin ich
niht, ich enpinz niht der heilige christus, wan ich enpin halt des
niht wirdic daz ich im sine scuochriemen uf pinde unde im sin gescuohe
ab sime fuoze ziehe. ich enpin ouch niht elyas, wan elyas
der sol alrest chomen vor dem suontage. ich enpinz ouch niht ain
wissage, wan die wissagen die ne sagent niht niwan chunftigiu dinc.>
do sprachen der juden boten:< so lanc so duz niht enbist weder der
heilige christus noch elyas noch ain wissage, nu wer bistu denne?
daz solt tu uns sagen, daz wir den etwaz von dir chunnen gesagen,
die uns da her zuo dir gesant habent.> ego vox clamantis in deserto:
dirigite viam domini, sicut dixit ysayas propheta. do sprach der
heilige gots toufære:< ich pin ain vorraise mins herren, des heiligen
christes, unde iedoch, swie ich si sin vorraise unde vor im an
dise werlt chomen si, idoch was er vil verre vor mir e ich ie geborn
wurde. wan er was unde ist von anegenge der werlt. nu hat aver er
mich vor im her zuo ziu gesant, der nach mir vil sciere chunftic ist,
dar umbe, daz iu min leben unde miniu wort ain pilde unde ain lere
suln sin, wie ir in sult enphahen. wan ich sol tuon sam ain furste
der sinen boten unde sinen scergen zuo zainer stete sendet dar er
chomen wil. so der scerge denne dar chumt, so stet er an den marchet
unde ruofet den luten allen ze samine unde chundet in sines herren
zuochunfte. alsam bin ouch ich mins vil lieben herren, des heiligen
christus, bot unde sin scerge unde ruf ich zuo ziu, wan unser herre
unde sin heiligiu geburt nu vil nahen chunftic ist, daz ir iwer herce
also engegen im geraitet mit allen zuhten, mit aller diemuote, also
mit rehte diu guten lute, die ir vil lieben herren vil gerne sehent
unde vil frolichen suln enphahen. unde daz er ziu geruche ze chomen
unde sin haimwesen bi iwerm hercen geruche ze haben, des helf er
iu, der ware gots sun, durch siner heiligen zuochunfte ere.> hec loquere.
prologus terciae distinctionis.
ad laudem, dilectissimi fratres, summe et individue trinitatis
opusculum meum distinctum tripertitum, primo quidem, ut bene
intellectum etc.
von sant johannes baptiste.
non auferetur sceptrum de juda et dux de femore ejus, donec
veniat cui repositum est. unsers herren zuochunfte, des heiligen
christus, unde sin heiligiu geburte diu hete wol billich mænich
urchunde unde mænigen vorraisen an dise werlt. der selben hern vorboten
unde vorraisen der ist ouch der guote sant johannes, des tac
ir hiut beget, der aller obresten ainer, wan er was der erste man
der des heiligen christus gegenwurte dirre werlt zaite unde offent.
von der selben heren gots zuochunfte da hete uns ouch hie bevor
ain vil heiliger wissage also vor gewissaget daz der ware davides
sun, daz ist der heilige christus, an dise werlt niemer chome noch
niemer geborn wurde die wile unze daz die juden die ere heten daz
si ainen chunic under in heten, der von davides geslahte geborn
wære. daz gestuont idoch also vil manigiu cît, daz si bæidiu etwenne
kunige unde ouch etwenne herzogen under in heten, die von davides
geslahte geborn waren. do daz cît nahen begunde daz der ware
davides sun, der heilige christus, an dise werlt chomen solte, in den
citen do gestuonden da ze jerusalem zwene herren wider ainen andern
uf, der hiez ainer hircanus, der ander aristobolus, unde striten die
zwene also lange umbe daz lant da ze jerusalem, unze daz der strit
chom fur den cheiser, der do des riches phlac. der sciet den
strit da mit daz er die herren baide verstiez unde gab do daz kunicriche
aime haidiniskem manne, daz was der kunic herodes. da mit
was ouch do der juden ere elliu zergangen. fuit in diebus herodis
regis sacerdos etc. pi des selben kuniges herodes citen was da ze
jerusalem ain herre der hiez zacharias, der was ain bischof nach der
alten e unde hete ain wip, diu hiez elysabet, unde waren baidiu
unserm herren liep unde waren der werlt genæme, unde idoch si ne
heten chindes noch erben niht, wan diu frowe was unberhaft unde
waren ouch si baidiu chomen unze an ir alter. do der selbe alte herre
daz allez ersach daz der juden ere elliu also zergangen was, do verstuont
er sich des da bi vil sciere daz des unser herre allez anders
niemer verhenget hete daz der davides stuol also hinze den fremeden
handen chomen wære, niwan daz daz heilige cit nahen wære daz der
ware davides sun, der heilige christus, an dise werlt chomen solte,
unde flegt ouch er unsern herren do dar umbe aller tagelich mit aller
siner chrefte, daz er daz cit unde den tac geleben muose daz er den
heiligen christum gesehe. do er do aines tages an sime gebet ob dem
alter stuont, da erscain im ain heiliger engel. do er do den engel
ersach, do erchom er vil harte. do sprach der engel:< ne timeas,
zacharias, exaudita est oratio tua. du ne solt niht erchomen, zacharias,
wan unser herre der hat allez din gebet vil wol vernomen unde wil
siner armen hantketat ze helfe chomen. dar zuo chunde ich dir daz,
daz dir dine chone elysabet ainen sun sol gebern, den soltu haizen
johannem. von des burte wirstu unde vil mæniger muoter chint gefrout
unde getroste, wan er ist heilic in siner muoter buoch. von danne
sol er des heiligen christes vorbot unde vorraise an dise werlt sin.>
do sprach zacharias:< wie sol ich daz gelouben oder mohte daz
werden? wan baidiu ich unde ouch min wip sin unze an unser alter
chomen, dar zuo unde si ouch unberhaft was, do si junc was.> do
sprach der engel:< ich pinz gabriel, des almehtigen gotes bot, unde
hat er mich her zuo dir gesant, daz ich dir dise rede von im chunden
sol. wan aver du miner botscefte ungeloubic bist, des muostu erstummen
unze an den tac daz daz allez erge, also ich dir gesait han.>
da erstuomt sambalde zacharias unde wart ouch sin wip elysabet
dar nach swanger, also ez got wolte, unde erscemt si sich des so
harte daz si swanger was worden unde daz si in ir alten citen chint
tragen unde ziehen solte, daz si sich des hal unze in den sehsten
manot. missus est autem angelus gabriel a deo in civitatem galilee,
cui nomen nazaret, ad virginem etc. in dem sehsten manode
do chom der heilige engel sant gabriel zuo der heren maide, unser
frouwen sant marien, unde chundet ouch ir die frone geburte unsers
herren. do ouch do diu here mait swanger wart, abiit in montana,
do gie si hinz der frowen elysabet unde gruozte die. unde also sciere
so si der hern maide gruozsal vernam, do rurte sich da ir sun, der
guote sant johannes, vor frouden in siner muoter buoche unde also
verre so er do mohte so zait unde offent er daz daz sin vil lieber
herre, der heilige christus, da engegenwurt was, des vorbot er an
dise welt was. elysabet impletum est tempus pariendi et peperit
filium. do genas diu frowe elysabet des ir vil lieben chindes, also
wir hiut begen, den hiez ouch si, also ir der engel gebot, johannem.
der gab ouch do dar nach sime vil liebem vater, der da erstummet
was, sin gesprache unde sine rede widere. daz ist diu liebe hochcite,
die ir hiut beget, des guoten sant johannes tac, des heiligen
toufæres. den sult ir hiut vil frolichen tulten unde eren, wan< johannes>
daz sprichet< diu gotes genade.> er haizet< diu gotes genade> da von,
ecce agnus dei, qui tollit peccata mundi - - - wan er was der erste
man der die waren genade, daz ist der heilige christus, der durch
die armen sunder her in dise welt chom, dirre werlt zait unde offent.
nu, min vil lieben, daz ir hiut der selben gegenwurten gotes genade
muzet geniezen, des verlichiu der ware gotes sun durch sins
vil lieben toufæres willen. hec loquere.
von sant johannes.
serta ter denis alios coronat etc. drie ordenunge die sint in
dirre heiligen christenhait, die genesent ouch vil wol alle dri an der
sele, der ist idoch ie ainiu ob der ander. diu erste ordenunge daz
ist diu niderste ordenunge, wan daz sint alle laige lute, alle die die
mit elicher hirad sitzent unde die ir e rehte behaltent, die genesent
alle mit gerihte unde mit urtaile. diu ander ordenunge daz sint alle
die die sich mit der werlt e bewollen heten unde nu chusclichen
lebent, daz sint alle guote witewen unde guote witewære, die werdent
alle mit gerihte unde mit urtaile behalten. wan si nu durch got
chusclichen lebent, so wirt ouch in ir lon gezwispildet, wan ir lon
daz haizet daz cehenzicvaltic lon. diu dritte ordenunge daz sint alle
die die in dirre werlt umbewollen sint, daz sint alle die heiligen
maide, daz sint ouch alle die erwelten, wan die werdent alle behalten
vor gerihtes unde vor urtailes, den wirt ouch ir lon getrispildet, wan
ir lon daz ist daz cehenzicvalte lon. wan die habent die ere da ze
himile daz si da sint gechront vor dem heiligen christo, unde habent
ouch die ere daz si uber die anderen zwo ordenunge suln rihten
unde ertailen. der zehenzicvalten lon driu unde der chrone drie die
treit alle der guote sante johannes, der heilige gots toufære, hiut da
ze himile vor dem heilige christo. wan er ist ain vil here degen unde
ain mait, da von so treit ouch er die ersten chrone mit dem zehenzicvalten
lone. er was ouch ain vil heiliger ainsidele, wan er floch in
die wuste unde in die ainode von den luten, daz er halt iht des gehorte
oder gesehe da im sin rainez herce von bewollen wurde. dar
umbe treit ouch er hiut die zwispilden chrone mit dem zwispilden
zehenzicvaltem lone. dar zuo ist er ouch ain vil heiliger marterære.
dar umbe hat er im hiut da ze himile, der heilige christus, gegeben
die drivalten chrone mit dem drivalten zehenzicvaltem lone. zware
der selben herren habe wir lucel mere under allen gots heiligen,
niwan ainen, den heiligen gots toufære. inter natos mulierum non
surrexit major johanne baptista. dez git im selbe urchunde der heilige
christus, wan er sprichet, daz von wibes geburte unde von wibes
libe an dise werlt nie dehain man herer noch heiliger geborn wurde
denne der sine vil liebe toufære. wan er was sin vorbot unde sin
vorraise an dise werlt unde lebt ouch er do also heiliclichen
also im selbem wol gezam, des ansihtiger scinbot er da was, dem
heiligen christo. wan er lebt also heiliclichen, daz man halt aine
wile des wante, daz erz wære der heilige christus. dar zuo ist er
paidiu sin here toufære unde sin vil lieber neve. von danne so ne
mugen wir vil armen sundære in vil lieben gots truot niht vol loben.
niwan daz rat wir iu baidiu wiben unde mannen unde allen den,
die baidiu mit sunden unde ouch mit andern angesten unde sorgen
bevangen sint, daz ir paidiu hiut unde ouch zallen citen zuo dem
heiligen gots toufære fliehet unde iuch in sine gnade bevelhet. wan
er hat unserm herren also liebe gedient, daz er iuch fur sine heilige
gegenwurte wol belaiten mac unde iu da wol gehelfen mac uzer allen
iwern angesten unde uzer allen iwern noten unde ze disem libe unde
ze dem ewigen libe. daz muoz er vil lieber gots truot hiut tuon durch
siner genaden willen.
von sant peter.
gloriosi principes terre, quoniam in vita sua dilexerunt se ita,
et in morte non sunt separati. ir unde alle diu heilige christenhait
habt dar zuo rehte daz ir disen heiligen tac hiut tult unde eret den
heiligen gots boten, dem guoten sant petro unde dem guoten sant
paulo, ze lobe unde zern. wan under allen den heiligen, die
unser herre uf dirre welt ie geheiliget unde gert, so hat er sie zwene
sunderlichen ob andern sînen heiligen also verre gehailiget unde gert,
daz si nach im selbem aller dirre welt sulen sin maister unde herren.
wan unser herre, der heilige christus, der erwelt im uz aller dirre
werlt zwelf herren dar zuo daz si sine poten wæren unde gab do den
selben zwelf herren mit sime kuniclichem gewalte die ere unde den
gewalt, daz si nach im selben aller dirre werlt sulin sin fursten unde
rihtære, unde hat dannoch sunderlichen die zwene herren, der tac ir
hiut beget, uber die andern ir husgenoz also verre gehailiget unde
geret, daz si baidiu unser armen sundære obersten rihtære suln sin
unde ouch der andern ir husgenoze fursten unde maister suln sin.
isti sunt duo olive et duo candelabra lucentia ante dominum. von
danne wan unser herre die selben zwene herren ze so grozen ern
gordent hete, do eroffent hie bevor der heilige gaist baidiu unsern
herren, den heiligen christum, unde ouch die sinen zwene fursten
mit samt im aime vil heiligem wisagen mit siner tougen bezeichenunge.
der wisage der sach ain cherzstal, daz was scone unde lussam,
wan daz was allez durchslagen guldin unde sach uof dem kerzstalle
siben liehtvaz unde sach bi dem cherzstalle zwene vil scone olboume
sten, den ainen zeswenthalben, den anderen winsterthalb. daz
guldin cherzstal daz bezeichent unsern herren, den heiligen christum.
diu siben liehtvas diu bezeichent die sibenvalten gabe des heiligen
gaistes. die zwene scone olboume die bezeichent die sine zwene uzgenomen
fursten, der tac ir hiut beget. die stent ouch wol von rehte
bi dem heiligen christo, baidiu zeswenthalb unde ouch winsterthalbe,
wan nach ir zwair urtaile so gibt er baidiu den sæligen den ewigen
lip unde ouch den unsæligen den ewigen tot. die selben zwene herren
die sint ouch wol von rehte zuo dem olboume gebenmazet, wan unser
herre, der heilige christus, der hat in ir herce mit dem sibenvaltem
liehte sins heiligen gaistes also erfullet unde erluhtet, daz si nu zwai
cherzstal unde zwai lieht sint aller dirre werlt. wan der olboum der
bezeichent ouch die heilige minne unde die warn erbarmunge; der
ist ir zwair herze also vol, daz von ir zwair tugende elliu disiu werlt
ist geziert unde gert. et exequabit gratiam gratie ejus. von danne
so mugen ouch wir vil arme sundære zware niht vol loben die selben
herren, wan daz sult ir wizen daz si unser herre also gert hat, daz
si daz himilriche wol versagent unde ouch wol gebent, swem si wellent.
wan allen den gewalt den unser herre, der heilige christus, von siner
gotlichen nature hat, den hat er in zwain von sinen genaden
also verre mit getailet, daz si nach im fursten unde houpt suln sin
aller dirre werlt. quis tu mons magne coram zorobabel in planum?
do die zwene herren mit dem heiligen gots wort vil mænigiu dietlant
dem tievel also emphurten, daz si den heiligen glouben unde die
heilige toufe enphiengen, do chomen si ouch, also ez got wolte, hinze
der obersten hoptstete da ze rome. wan do heten die romære die
werlt alle betwungen unde ouch von danne so ane betten si aller
der lande unde aller der stæt tivel unde apgot die si betwungen unde
geweltiget heten, unde was do da von rome ain hoptstat alles umpildes.
dar chomen do die zwene herren unde becherten die stat also,
daz diu diu da vor was gewesen ain maisterinne alles irretumes, daz
diu do dar nach von ir zwair garne iemer me was ain houptstat unde
ain muoter alles rehtes unde allez gerihtes. da was ouch do ain chunic,
der hiez nero, der hete mit samt im ainen zouberære, der hiez symon,
der was des ubeln tivels gaistes vol. do den die herren von sime
irretuom niht becheren mohten, do valten si in unde sluogen in mit
dem gotes gewalte. daz wart do dem kunige zorn unde hiez er die
herren baide verliesen: den guoten sant petrum den hiez er
crucegon, den guoten sant paulum den liez er houptun. daz ist diu
groze hochcite, die ir hiute beget. wan daz was allez unsers herren
ordenunge daz die sinen obersten fursten da ze der obersten houptstete
biliben, unde die im geliche samt wol gedient heten, daz ouch
die geliche iemer mere ensamt gert wurden. von danne, min vil liebe,
wan si nu unser herre vor andern sinen heiligen sunderlichen hat geheiliget unde gert, so sult ir iuch sunderlichen baidiu hiut unde
zallen citen hinzir genaden also bevelchen also ir ir genaden durftic
sit baidiu ze libe unde ze sele.
von sant peter.
petra autem erat christus. wir lesen an der heiligen scrift da
von, wie unser herre hie bevor siniu lute durch daz rote mere fuorte
unde wie er in dem selben roten mere alle ir vint ertrancte. do si
do uz dem mere chomen, do chomen si sa in aine vil groze wuste,
da ne funden si weder zezen noch ze trinchen. da regent in do unser
herre daz brot von himel unde gebot da moysi, sime holden, daz er
aine gerte næme unde daz er da mit an ainen gellenden stain zwene
slege sluge. do er daz getet, do zecloub sich da der vels enzwai
unde floz dar uoz ain vil sconer brunne. mit dem brot unde mit dem
wazzer da spiste unser herre do die sinen lute mit die wile unze daz
si in ir lant chomen. daz rote mere daz bezeichent die heilige toufe,
wan daz ist daz wazer unde der rote swaiz der da floz uz des heiligen
christes siten, wan da hat er alle iwer vint, daz sint alle iwer sunde,
inne ertrenchet. diu wuoste da ir nu da inne birt, daz ist daz ellende
dirre werlt. daz himelbrot daz ist der heilige gots lichnam, da ir in
disem ellende hinze der ewigen haimuote mit gespiset sult werden.
der gellende vels der sich von der gerten slege uf tet unde da der
brunne uz floz, der bezeichent unsern herren, den heiligen christum.
so bezeichent diu gerte daz heilige cruce. von danne ist er wol von
rehte gebenmazet zuo dem stein, wan alsam daz ummugelich was
daz sich ain gellender stain von ainer gerten slege uf tuon solte unde
wazer dar uz fliezen solte, vil michels ummugelicher was daz daz uz
siner roten siten, da er an dem heiligen cruce da hienc, lebentigez
pluot unde wazer fliezen solte. von dem selben staine da lese wir
hiute von an dem heiligen ampt, wie unser herre sine junger des
vraite, ob sin erchanten unde ob si daz rehte westen wer er
wære. dar under was ouch do der guote sant petre, des tage ir hiut
beget. wan von dem so urchundet uns daz diu heilige scrift daz under
allen den heiligen gots boten dehainer wære der unserm herren holder
wære unde der im ouch zallen citen pistender wære. wan do unser
herre die minne unde die triwe da zim wol erchante, do gab er im
die gewiszen unde die chunst mit sime heiligen geist, daz er in in
sime hercen baz erchante unde mer von ime weste denne ander sine
husgenoz. des antwurt ouch er paidiu hiut unde zallen citen unserm
herren siner vrage vor andern sinen husgenozen:< tu es christus,
filius dei vivi. herre,> sprach er,< du bist zware min vil lieber herre,
der heilige christus, des lebentigen gots sun.> beatus es, symon
bariona. do sprach unser herre:< symon, du bist sælic, wan diu wort
diu du nu gesprochen hast, diu ne hastu niht gesprochen von dinem
menislichem sinne, sunder den sin unde die gewizzen die hat min
vater da ze himile gegeben. et ego dico tibi, quia tu es petrus etc.,
unde sage dir daz zware,> sprach unser herre,< daz du bist petrus,
daz sprichet ain stæin, unde wil ich uf den selben stæin zimbern mine
christenhait.> da verwandelt unser herre hiut sime lieben truot sinen
namen; wan er hiez da vor< symon>, nu hat er im hiut sin selbes
namen gegeben, daz er haizet< petre>, daz sprichet< ain stain>.
wan also unser herre von der bezeichenunge siner heren marter ain
stain haizet, also hat er hiut sinen vil lieben holden ainen stain gehaizen
von der bezeichenunge der stætigen minne unde siner grozen
triwe, die er in sime hercen erchande. uf den stain unde uf die selben
gruntveste siner grozen triwe da het er hiut uf gezimbert sine heilige
christenhait. wan diu grundveste siner grozen triwe diu ist also veste
unde ist also stætic, daz si niemer gewichet, wan irn mac weder diu
helle noch der tot niht widersten.< dar zu, min vil lieber holde petre>,
sprichet unser herre hiut,< wil ich dir geben mine himelsluzel. unde
swem du den himel entsliezest, dem si er entslozen, unde swem du
in ouch besliezest, dem si er vor beslozen, unde swas du hie enerde
gebindest, daz si ouch da ze himele gepunden, unde swaz du hier
enerde enpindest, daz si ouch da ze himele enpunden.> daz ist der
guote sant petre, des tac ir hiut beget, dem unser herre sunderlichen
bevolhen hat sine himelsluozel, wan die sluozel daz sint siniu wort, sine
heiligiu zunge, da er iu den himel mit sol entsliezen. daz ist der
geweltige chamerære des almehtigen gotes, daz ist der here phallinzgrave
des himilisken kuniges, der iu die himilisken phallinze
entsliezen sol, wan des hat er von dem kunige vil guoten gewalt.
er ist ouch zware iwer oberste biscof unde pharare der iu die sunde
vergeben sol unde ist der erst unde der oberste man der nach dem
heiligen christo ain trost unde ain vater ist aller der heiligen christenhait.
von danne, min vil lieben, sult ir hiut unde zallen citen fliehen
baidiu wibe unde man unde alle die, die baidiu mit sunden unde och
mit anderen angesten unde sorgen bevangen sint, unde sult in vil
lieben vater also ern also ir siner genaden durftic sit baidiu ze libe
unde ze sele.
von sant paulo.
benjamin lupus rapax mane comedit predam, vespere dividet
spolia. do unser herre, der heilige christus, nach siner heiligen urstende
hin ze himel fuor, do gewan diu heilige christenhait vil groze ahtsal
von den ungetriwen juden. der selben ahtsal der was aller do der
guote sant paulus ain orthabe. wan unser herre daz in sime hercen
vil wol erchante daz er vil lieber vater daz allez in der ainvaltichait
unde in der durnahte tete, daz er des wante daz er unserm herren
vil wol dar an dient, ob er der sinen armen christenhait aht, do
bechert in unser herre von sime irretuome von sinen genaden
also, daz der vint unde der wolf zaime vil guoten friunt unde zaime
vil senften lambe wart unde daz uz dem roubære unde uz dem ahtære
ain also getan voit unde ain also getan vater wart, da nu elliu diu
heilige christenhait von gert unde gefroevt ist. wan von dem tage do
unde sit iemer mere so teilt er den sinen herzenlichen roup also, - - -
daz was sin groziu chunste unde sin grozer wistuom - - - daz er nu
da von ain maister unde ain lieht haizet aller der heiligen christenhait
unde ain erweltez vaz unsers herren, des almehtigen gots. wan
mit aller der liebe unde mit aller der diemuote unde er sich iemer
mere geflizen mohte, so lert er daz heilige gots wort mit werchen,
mit im selbem, mit siner botscefte, sam ob er ain vater wære aller
dirre welt unde sam ob elliu disiu werlt sin aines kint ware. scio
hominem hujusmodi raptum usque ad tercium celum. do unser herre
sine guote andaht unde die triwe da zim ersach, die er zuo sime lobe
unde zuo sime dienst hete, do gemert er im vil wol von sinen gnaden
sinen grozen wistuom. wan do er aines tages in dem gots huose an
sime gebet stuont, da nam in unser herre unde fuorte in en allen
gahes uof unze in den dritten himel unde liez in da sehen unde horen
siniu gotlichen tougen also verre, quod oculus non vidit nec
auris audivit nec in cor hominis ascendit etc., diu nie deheines mensken
ouge mohte bescowen noch nie deheines mennesken herce mohte betrahten
unde diu ummugeliche dehaime mennisken ze wizen waren
in disem libe. daz ist der guote sant paulus, des tac ir hiut beget.
von diu swaz er vil lieber maister gescriben unde gelert hat, wer ist
der nu der daz geturre widerreden? wan er hat daz urchunde der
warhait da ze himele selbe gesehen unde gehort. catulus leonis juda,
benjamin lupus rapax. christus rex, paulus armifer. christus expectatio
gentium, paulus doctor gentium. da von, min vil lieben,
haizet er uns ain marscalc unsers herren, des himilisken kuniges, des
heiligen christes, wan er hat im mit siner gotlichen lere herberge gevangen da zallen christen selen. da von haizet er der oberste furste
unde der herste venre unsers herren, wan er treit sin sperzaichen
unde lait den hervanen der waren gots warhait hinz aller dirre welt.
qui et meruit thronum duodecimum possidere. von danne, swie der
selbe here gotes furste hie bevor ain ahtære wære der heiligen christenhait,
so hat er daz idoch umbe unsern herren verdienet daz er nu da
ze himele den zwelften stuol hat besezen. der heiligen gots boten
der sint zwelfe an den guoten sante paulum; dern hat idoch
ir deheinen sins gewaltes noch sines stules niht verdinget noch verstozen,
sunder der zwelfte stuol, den er da besezen hat, daz ist der
oberste stuol sante petres. wan sant petre unde sant paulus die habent
ainen stuol, daz ist daz, daz si gliche ere unde gelichen gewalt habent.
wan in hat unser herre, der heilige christus, sin selbes gewalt also
verre verlihen, daz si nach im selbem diu obersten houpt unde die
obersten fursten sint aller der heiligen christenhait, mit den ir ouch
zware an dem jungesten tage genesen unde ersten sult hinze dem
ewigen libe. des verlih iu der ware gots sun durch ir baider willen.
von sant marien magdalenen.
fidelis sermo et omni acceptione dignus, quia christus jesus
venit in hunc mundum peccatores salvos facere. daz unser herre, der
heilige christus, durch die armen sundære her an dise werlt chome,
daz urchundet uns hiut næmelichen dirre heilige tac, wan siner gotlichen
barmunge der habe wir offenz urchunde an der guoten sente
marien magdalenen, der tac ir hiut beget. diu selbe vil liebe frowe
diu was nach der werlt ain edil wip unde heten si ir friunt zelicher
hirat gegeben, da liez aver si den ir echarl unde wart ain offeniu
sundærinne. wan si do ane scame und ane gotes vorhte dem tievel
diente, do chom ouch do der vil ubil tivel unde besaz sie also mit
rehte sin aigenz vaz mit siben bosen gaisten. zuo der chom do unser
herre, der heilige christus, der durch die sundære her an dise werlt
chom unde traib die von sinen gnaden uoz ir. rogabat jhesum quidam
phariseus etc. dar nach, also wir hiute an dem heiligen ampt lesen,
do ladet unsern herren ain richer man ze huse unde hete im ain vil
groze wirtscaft gantrait. do daz do sant marie, diu gots riusarinne,
vernam daz der heilige gots sun, ir vil lieber herre, da waz der si
von des tievels gebende erlost hete, der si der genaden da gewent
hete, do chom ouch si hin ze der selben wirtscefte, da ne hete aver
si niemen hin geladen, sunder si chom uf genade ungepeten dar. da
knit si nider zuo den heiligen christes fuozen unde chust im die unde
fluzen ir die zahere von den ougen sam ain haizer brunne. da mit
beruort si den brunnen der waren erbarmunge, wan da mit dwuoc si
dem heiligen christo sine fuoze unde wiskte unde truochent im die
mit ir vil sconen zophen. dar zuo het si ouch aine vil edel salben
dar braht, da si ir selber lip da vor mit phlac ze salben dar umbe,
daz si ir minnæren deste baz geviele. da mit salbet si do dem
heiligen christo sine fuoze, den si ir do ze dem aller liebestem unde
ze dem oberstem liebe erchorn hete. wan diu minne unde die liebe
die si in ir hercen hinzim hete, die erzaiget si im ouch do uzerhalb
mit swie getanen sachen so si vil wenigiu do mohte. wan wie groze
ir riwe unde ouch diu liebe wære, die si hinzim hete, die sult ir selbe
da bi chiesen: wan swie si ain scone wip unde ein edel wip wære,
idoch so warf si durch sinen willen die scame da ruche unde gienc
uf sine genade in daz huos, da er da inne was unde da alle die mit
frouden unde mit wirtscefte sazen die vor im da waren, unde chuoste
im da sine fuoze unde scancte im da ir vil haize zahere. remittuntur
ei peccata multa, quoniam dilexit multum. wan ouch do diu gots
erbarmunge, der ware gots sun, da engegenwurte was, do vergab ouch
er ir da alle ir sunde unde lie sie da vil frolichen von im scaiden,
< vade in pace, quia fides tua te salvam fecit>, unde sprach do zuo
zir:< nu var du hine mit mime segen unde in mime fride, wan din
geloube hat dich behalten.> daz ist diu guote sant marie magdalena,
der tac ir hiut beget. diu selbe liebe frowe diu hat ouch daz nu
verdient daz si ist unde haizet daz fron kamerwip unsers herren, wan
si dwuoc im sine fuoze mit ir vil haizen zaheren unde salbet im
ouch sin houpt, da er ze siner hern marter gen wolte. daz ist ouch
diu liebe muoter da unser herre an geliebt unde gert hat alle sundære,
wan si des wert was daz si diu erste was diu in gesehen solte nach
siner heiligen urstende; wan daz tet er vil lieber herre allez in siner
gotlichen ordenunge uns vil armen sundæren ze troste. wan also hie
bevor diu alte sundærinne, unser altmuoter eva, ain bot was von dem
tievel hinze adame, da si im die botscaft des ewigen todes da zorn
truoc, also was ouch disiu vil liubiu muoter ain bot unsers herren
hinze sinen jungern, da si in chunt tet die vil lieben botscaft der
frone urstende. dar zuo hat er sie hiut da ze himile gesetzet zaime
offenne urchunde siner grozen erbarmunge, des sich nu wol trosten
mugen alle sundære. von diu sult ir hiut die selben muoter des piten
daz si iu des helfe, also ir mit der brodechait ir nach volget habet,
daz ir ir ouch alsam nach gevolgen muozet mit der stætigen riwe unde
daz iu der genaden etilich tail werden muoze, die si nu vor got besezen
hat. des verlichiu der ware gots sun durch siner genaden willen. von sant jacobe.
sicut misit me pater, et ego mitto vos in mundum etc.
unser herre, der heilige christus, der in sins vil lieben vater botscefte
her in dise werlt chom durch sine arme hantketat, der cherte ouch
do sine barmunge vil manigen ende dar zuo, wie er der ze helfe
chome. wan er lait selbe baidiu angest unde arbait unde ouch dar
zuo den vil herten tot, allez durch die armen sundære, unde erwelt
im do zwelf herren da zuo, daz die sine boten unde sine furstrit
wæren, daz diu sinen armen scâf unde diu sine christenhait ane zuhte
unde ane phlege iht wære. ego dominus diligens judicium et odio
habens rapinam in holocaustum. die selben zwelf herren die erliten
ouch alle vil groze arbait in unsers herren botscefte. des hat aver er
si nu also ergetzet, also wir des hiut vil guote urchunde haben an
dem guten sant jacob, des tac ir hiut beget. wan unser herre der
hat von siner barmunge vil mænigem armen unde der halt niht ze
wol gedient hete, sin riche vil genædeclichen mit geteilt, von diu
was daz billich daz er dem guoten sant jacob vil wol dancte unde
lonte, wan er hete im vil wol gedient. fortitudinem gentium comedetis
et in gloria eorum superbietis. nu wie mohte unser herre dem
guoten sant jacob iemer baz gelont haben, wan er hat in also
gehailiget unde gert baidiu darn himil unde ouch hie enerde, daz
baidiu riche unde arme unde elliu disiu werlt unde die sin halt hie
bevor ahten, daz die nu alle sin huos unde sin genade suochent unde
den stoup chussent, der bi sime grabe lît. et vocavit eos< boanerges>,
quod est< filii tonitrui>. dar zuo hat er in ouch gehaizen unde sinen
bruoder, den guoten sant johannem,< des doners chint, des doners
sune>. da von hat unser herre die zwene gebruoder gehaizen den guoten
sant jacobum unde den guoten sant johannem, wan si im zallen
cîten nachstender unde haimlicher waren denne andir ir huskenoz.
da von westen si mere siner gotlichen tougen denne andir ir huskenoz, de
des sint och iriu wort, diu si gescriben unde gesprochen habent,
von dem tiefen sinne gebenmazet zuo den donerslegen. der regen
der von ir zwair gedonre chomen ist, daz ist der ir vil groze wistuom,
da si alle die heilige christenhait mit erfullet unde erluht habent.
ir donrebliche daz sint diu ir vil manigen grozen zaichen, da der
guote sant jacob vil manigen armen sundære mit getrostet hat unde
da er die haidenscaft mit bechert hat unde die heilige christenhait
mit bestætiget hat. daz ist allez von den gnaden daz im unser
herre sin selbes namen unde sin selbes gewalt also verre mit getailt
hat, also er selbe ist unde haizet ain trost unde ain hailant aller dirre
welt. also ist unde haizet ouch von sinen gnaden der guote sant
jacob ain vater unde ain nothelfære aller armer sundære. dominus
veniet ad judicium cum senibus populi sui. der selbe vater der chumt
ouch an dem jungesten tage mit samt unserm herren an daz sin angestliche
gerihte unde sol iu da ertailen aintweder hin ze dem ewigen
tode oder hinze dem ewigen libe. wan er vil lieber gots truot in disem
libe so manigen armen sundære uz sinen angesten unde uz sinen noten
geholfen hat, so sult ouch ir im warn nothelfare des vil wol getruwen
daz er iu an dem tage anders iht ertaile niwan daz ir iemer mere
mit samt im habt die ewigen genade. hec loquere.
von sant laurentio.
israhel, filius meus primogenitus, dixi tibi, dimitte mihi filium
meum primogenitum etc. ir sult hiut an rufen den guoten sant
laurentium, den heiligen gots marterere, des tac ir hiut beget, wan
er hat daz zware umbe unsern herren wol verdient daz er iu wol
gehelfen mac baidiu ze libe unde ze sele. unde wie in unser herre
vor vil manigem cîte zaime vil lieben dienistmanne erwelt, daz
sult ir vernemen. wir lesen da von an der heiligen scrift, wie hie
bevor der kunic pharao unsers herren lute in siner vancnusse vil
mænige cît hete. zuo dem sante unser herre do zwene siner vil heren
fuorsten, ainen herzogen unde ainen biscof, daz was moyses unde
aaron, unde enbot im daz er im siniu lute lieze. des enwolt aver
der kunic niht tuon, unze daz im unser herre elliu diu degenchint
ersluoc, diu in sime lande waren, diu die muoter getragen heten ze
der ersten geburte. do liez er alrest unserm herren siniu lute. dar
umbe wolte unser herre daz iemer mere ze rehte haben daz elliu diu
degenchint sin wæren diu under allen sinen luten iemer mere geborn
wurden, diu degenchint diu der muoter erstiu chint waren, wan er
dem kunige pharaoni elliu diu selben chint erslagen hete unde siniu
lute da mit uzer siner gewelte erloste hete. daz gestuont do dar nach
vil unlange, unze daz elliu siniu lute sine hulde also verlurn, daz er
si alle wolte haben vertiliget unde verlorn dar umbe, wan si heten
alle daz apgot ane gebet, niwan aine moyses und aarons, der sinen
fursten, chint unde ir geslahte, die ne heten daz apgot niht ane gebet.
des underchom ez ouch do moyses hinz unserm herren, daz er
sins zorns durch sinen willen hinze den sinen armen luten vergaz.
peccatum meum cum levi vite et pacis. dar nach sprach do unser
herre zuo sime holden moysi:< ich enwil>, sprach er,< der andern miner
lute degenchint, die mich da missehaldet habent, dehainz niemer zuo
mime dienst, sunder ich wil mir nemen unde erweln fur den andern
povel allen baidiu din chint unde dins bruoder chint, daz iwer zwair
geslahte si min phafhait unde mir iemer mere dienen in mime gotshuse
unde mins chirchhgewandes unde mins chircscatzes da huten
unde phlegen.> ecce isti sunt semen, cui benedixit dominus. von der
zwair herren geslahte da sint nu von chomen baidiu herren biscofe
unde ouch ander briester unde diu edel unde diu erwelt gotes phafhait.
qui non cum nadab, qui interpretatur< spontaneus>, qui alienum
ignem obtulit et ob hoc a domino percussus interiit, nimis spontanei
et minus cauti ad divina accesserunt, quibus et eadem sententia
dampnationis incumbit. der selben gots erwelten dienistmanne der ist
der guote sant laurentius ainer, wan er waz des guoten sant sixten,
des heiligen babs, capelane da ze rome, der enphalch im ouch sin
chirchchgewant unde sinen chirschatz, daz er des phlage. do in
die heiden do geviengen, dispersit, dedit pauperibus, do graif der
guote sant laurentius daz chirchgewant unde den chirchscatz, diu
guldinen rouchvaz unde diu guldinen chelich, an unde zebrach daz
allez unde gab ez armen luten dar umbe, daz im daz die haiden iht
næmen unde daz si mit den heiligen vazen der heiligen christenhait
zeime gespote unde zaime itiwize ir apgoten iht dienten. do die heiden
den guoten sant sixtum zuo der marter furten, do sprach sant laurentius:
< herre vater, la mich mit samt dir gemartert werden, wan ich
han allen dinen chirchscatz, den du mir bevolhen hete, armen luten
gegeben.> do sprach der guote sant sixtus:< vil liebes chint min, nu
enthab dich vil wol, wan du verst mit vil grozer marter nach dem
dritten tage her nach mir.> da enthoupten die heiden den guoten sant
sixtum unde zwene siner chapelane mit samt im unde viengen unde
behielten den guoten sant laurentium dar umbe, wan er des chirchscatzes
vergen hete, unde brahten in fur den kunic decium, daz er
selbe den chirchscatz da zim wider gewunne. do im do der kunic
decius den chirchscatz hiez zaigen unde wider geben, do bat in des
der guote sant laurentius daz er ime der rede aine wenige frist gæbe,
daz er im den scatz gezaigen muose. die frist gab im der kunic.
do samt ouch der guote sant laurentius alle die durftigen, plinde
unde chrumbe unde halze, die da ze rome waren, unde fulte dem
kunige da mit sin muoshuos unde sprach do:< herre kunic, den scatz
den du hie ze mir wider vordest, den habent disiu armen lute enphangen
unde habent in allen getragen in des almehtigen gotes
chamere.> daz bezornt aver do dem kunige unde vienc den guoten
sant laurentium unde wolt in des betwingen, daz er diu abgot unde
den tievel ane bet. da gestuont do der guote sant laurentius der gots
warhait unde dem heiligen christo also mit rehte sin erwelter holde
also lange bi, unze daz der vil ubel heiden im alle die marter an
geleit, der er im chunde erdenchen. unze aller jungest do pant er in
mit isninen cheten uf ainen isninen rost unde briet den gots man
also lebendigen. do sprach der gots marterære ze dem, der in da
briet:< jam versa et manduca. nam facultates ecclesie, quas requiris,
in celestes thesauros manus pauperum deportaverunt. chere mich umbe
unde iz mich. wan den scatz, den du hie ze mir vordest, den habent
der arm lute hende gefuort in die himilisken jerusalem.> mit der marter,
min vil lieben, versciet der guote sant laurentius, des tac ir hiut
beget unde des genade ir hiut hie gesuchet habt. den sult ir
hiute loben unde ern mit allen guoten werchen unde sult daz zware
vil wol wizen daz er unserm herren, dem heiligen christo, also lange
bi gestuont, unze daz der vil ubel haiden alle sine liste unde elliu
siniu wize annim versuochet. nu hat ouch er im, unser herre, also
getan lon gegeben, quod oculus non vidit nec auris audivit nec in
cor hominis ascendit, den nie dehaines mennisken ouge mohte bescowen
noch nie dehein ore mohte gehoren noch nie dehains mennisken
herce mohte betrahten, daz ist der ewige lip. den geb iu der
ware gots sun durch siner genaden willen.
als únser vrouwe verschiet.
oleum effusum nomen tuum, ideo adolescentule dilexerunt te
nimis. ir sult hiut an ruofen unser frouwen sant marien, die himilisken
kuniginne, der tac ir hiut beget, wan si ist zware ein muoter
der waren erbarmunge unde sol si vil liebiu muoter mit ir muoterlichem
hercen iu ze helfe unde ze troste chomen in allen iwern angesten
unde in allen iwern noten. wan maria daz sprichet< ain meresterne>.
ain meresterne haizet si vil liebiu frowe da von, wan ir sult
ir vil heiligen namen an sehen, wan si ist im diu liebest unde diu
nahest, wan der baidiu iuch unde ouch sie gescuof unde hiez werden,
der gescuof sie also herlichen, also er selbe von ir an dise welt
geborn wolt werden. daz sult ir allez an sehen, wan also sich diu
scefluote diu uf dem mere da varent nach dem sterne rihtent, der da
heizet ain meresterne, unze daz si uz den fraisen choment, unze daz
si ze stade unde ze lande choment, also sult ir ir vil heiligen namen
ane sehen, unze daz si iuch, vil heriu chuniginne, uoz den fraisen
bringe dirre werlt unde daz si iuch zuo dem rehten staden unde zuo
dem rehten lande bringe, daz si nu besezen hat, daz ist daz heilige
paradys. da muoze si iuch, vil liebiu frouwe, alle inne basamnen durch
ir genaden willen. plantaverat autem deus paradysum voluptatis a
principio. nu, min vil lieben, daz lant daz si nu vil heriu kuniginne
besezen hat unde da si iuch zuo beleiten sol daz ist daz heilige
paradys. paradys daz sprichet< ain boumgart der wirtscefte>. den
selben boumgarten der wirtscefte den gescuof unser herre von anegenge
der werlt unde gescuof in dem selben boumgarten ainen ursprinc,
unde uoz dem ainen urspringe da fluzen vier wazer uoz en allen vier
halben in daz pardys, daz si fuhte gæben allem dem boumgarten.
bi den selben vier wazern stuonden, also ez got wolte, vil manic
edeliu wuorze unde vil mænec sconer boum unde stuont ouch
enalmitten under den boumen allen ain boum, der was ob den andern
allen. wan der boum der hiez ain boum des libes, wan er het die
craft und die tugende, swer sins wuochers unde sins obezes genoz,
der lebt iemer mere in allen sinen chreften untotlich. do aver adam
unde eva unsers herren gebot ubergiengen, do stiez er siu uoz dem
selben paradyse unde satzet ain engel mit aime viurine swerte fuor
daz tor des heren paradyses, daz er des huote. diu rede diu hat elliu
aine glichnusse zuo disem heiligen tage hiute unde zuo der hailigen
christenhait. wan in dem boumgarten der heiligen christenhait da ist
inne der ursprinc da diu vier wazer uoz fliezent, qui est alfa et omega
daz ist er selbe der heilige christus, wan er ist zware ain anegenge
unde ain ende und ain ursprinc aller guoten dinge. diu vier wazer
diu da von im fliezent, daz sint diu vier heiligen ewangelia, diu er
mit sime gotlichen munde gesprochen unde fuor praht hat ze helfe
unde ze troste aller der hæiligen christenhait, da er mit gevestent
unde bestætiget hat den heiligen glouben. bi den selben vier wazern
da ist bi gewurzet unde gewahsen vil manic guote wurze unde vil
mænic edel boum, den daz selbe gotliche wazer allen fuhte unde
chraft hat gegeben. die boume daz sint die heiligen gotes boten
unde die heiligen marterære unde die heiligen bihtigære, wan daz
sint die zware, die unser herre mit der fuhte sins heiligen gaistes
also gevestent hat, daz si wol rehte haizent unde sint die boume der
heiligen christenhait, wan si die mit ir guotæte uf habent. under den
boumen allen da stet ain boum under der in allen ob ist unde vor
ist, daz ist der boum der da haizet ain boum des libes, wan dem
nigent si alle, dem dienent si alle, wan der boum daz ist diu here
chuniginne, unser frowe sant marie, der tac ir hiut beget; wan si
urchundent die heiligen altvætere unde die heiligen wisagen, die lobt
unde eret unde priset elliu diu heilige christenhait, unser frowen sant
marien. wan sie ist zware der boum des ewigen libes, wan ir obez
unde ir wuocher dem enwart zware uof dirre welt nie niht geliches,
wan ir obez unde wuocher daz ist unser herre der heilige christus.
so wol uns vil armen sundæren, daz diu selbe edel wurze unde der
selbe edel boum uf dirre erde ie gewurcen unde gewahsen solte, da
uns vil armen sundæren also getan trost unde genade von chomen
solte! wan der boum unde diu wurce daz ist diu here kuniginne,
unser frouwe sant marie, diu hat die tugende unde die chraft, swer
ir obezes unde ir wuochers, daz ist der heilige gots sun, zaimal geniuzet,
daz der iemer mere lebt mit wunne unde mit frouden in allen
sinen chreften untotlich. paradysi porta per evam cunctis
clausa est et per mariam virginem iterum patefacta est. von der selben
heren gotes muoter da ist uns vil armen sundæren also mænic trost
unde genade von chomen, daz wir sie vil heren kuniginne zwar niemer
vol loben chunnen, wan daz heilige paradyse daz uns von der alten
even unzuohte unde ubermuote von anegenge der werlt vor beslozen
waz, daz hat si vil heriu kuniginne mit ir milte unde mit ir diemuot
uns hiut enslozen unde uf getan. wan daz viurine swert da daz tor
mit behuot was des heiligen paradyses, daz hat der heilige christus
erlescet mit dem wazer, daz da floz uze siner gotlichen siten, unde
hat si vil herlichen hiut gesetzet an sine zeswen unde hat sie gechronet
zainer vil heren kuniginne uber himil unde erde unde uober
alle dise welt. dar zuo hat sie hiut also herlichen enphangen elliu
himiliskiu herscaft unde alle engeliske chore also mit rehte ir frouwen
unde ir kuniginne, ir herren unde ir kuniges muoter, des heiligen
christes, mit also getanem lobe unde gesange, quod oculus non vidit
nec auris audivit nec in cor hominis ascendit, daz nie dehaines mennisken
ouge bescoute noch nie deheines mennisken ore gehorte noch
nie dehaines mennisken herce vernam. zuo der selben heren
kuniginne sult ir hiut unde zallen citen zuo fliehen, baidiu wip unde
man unde alle die die baidiu mit sunden unde mit angesten bevangen
sint, wan zware si ist nach dem heiligen christo ain trost unde ain
muoter aller dirre werlt.
von unser frouwen.
porta hec clausa erit et non aperietur et vir non transibit per
eam. ez ist hiut chomen diu uoz genomen hoehcit der himilisken kuneginne,
unser frouwen sant marien, also si vil heriu kuniginne von
dirre werlt hinze der ewigen haimuote ist gescaiden. die hochcite die
sult ir hiut vil frolichen tulten unde eren ir ze lobe unde zeren, wan
si diu ist diu des wert was daz si den waren gotes sun under ir
brusten tragen unde gebern solt an dise werlt unde haizet da von
ain beslozeniu porte, wan si ain heriu mait ist unde der ware gots
sun von ir libe an dise werlt chom unde ouch von danne: der von
ir libe unde von ir beslozen porte an dise werlt chom der hat ir hiut
da widere enslozen di sinen himilisken porte unde hat si zuo sime
libe unde zuo siner zeswen also mit rehte ain guote sun sine vil lieben
muoter gesetzet unde hat si hiut da gechront zainer also heren
kuneginne, diu nu nach im selbem ain muoter unde ain frowe sol
sin aller dirre welt. so wol ouch uns vil arme sundære hiut unde
iemer mere des wart daz wir si vil lieben frowen da wizen unde
haben! wan ir vil lieber sun, der heilige christus, der sol von ir gegenwurte
zallen citen des da ermant werden, waz er ware trost durch
sine arme hantketat getan unde erliten habe, unde sol ouch si vil
guote muoter unde also ain vil geweltgiu huosfrowe ir vil armen luten
da zallen citen helfende unde wegende sin. hec est virga arida aaron.
da widere sult ir sie vil lieben iemer mere loben unde eren, wan zware
si ist diu, der sich nieman genozsamen mac weder darn himile noch
hie enerde, wan si hat aine daz lob daz si ist baidiu muoter unde
mait unde ist da von gebenmazet zuo dem durren stabe, der weder
wurz noch saf enhete unde der idoch von dem gots gewalte wider
der nature baidiu loupte unde gruonte unde ouch wuocher brahte.
also gebar ouch si vil heriu mait ane mannes libe wider der nature
den heren gotes sun an dise werlt. fons signatus. si ist unde haizet
ain versigilter ursprinc, wan si treit daz insigel des heren maituoms
unde ist idoch von ir chomen der ware ursprinc, der heilige
christus, der ain anegenge unde ain ende ist unde ain ware ursprinc
ist aller guoten dinge unde da iu von chomen ist daz hailsam wazer
da ir alle inne wider erborn sit hinze dem ewigen lip. rosa sine
spina. wir enmugen si zware, vil lieben frowen, niht vol loben, wan
si ist ain ere alles manchunnes unde ist ain froude aller himilisken
herscefte unde ist ain heriu kuniginne beidiu des himils unde der
erde. diu ist ouch erwelt uzer aller dirre werlt sam diu rose uz den
dornen, wan si ist unde haizet ain rose ane dorne. wan die dorne
die bezeichent die sunde, die was aver si vil rainiu vil gar ane, wan
si was heilic in ir lieben muoter buoche, dar zuo chom ouch der heilige
gaist zuo zir unde erluoterte baidiu ir lip unde ir sele, daz si zainer
muoter wol gezam dem heiligen christo. der hat sie hiut da ze himile
bi siner zeswen also gesetzet unde also gert also er ir des von sinen
genaden sculdic ist. vade, descende et contestare populum, ne velint
transire terminos etc. von diu sult ir iweriu ougen unde iwer herce
hin nach ir vil lieben frowen uf heven unde sult sie des hiut piten,
swa ir von den dornen, daz sint die sunde, iender gemailiget
unde geseret sit, daz si mit ir muoterlicher wæte daz mail hiute geruoche
abe ze nemen. wan dar under sult ir wizen daz die heiligen
gaistlichen vater die in dirre welt noch sint vil emzeclichen unsern
herren suln piten unde flehen umbe alle die heilige christenhait unde
umbe die armen sundære, unde sult daz wizen daz wedere die heiligen
engel da ze himile noch die heiligen zwelfpoten noch die heiligen
marterære noch die heiligen alle die mit dem almehtigen got sint
niemer volle froude noch vollez himilriche gewinnent die wile, unze
daz diu heilige christenhait unde die armen sundære mit angesten
unde mit arbait in dirre welt lebent. daz ist da von daz si den almehtigen
got zallen citen umbe die flegent unde pitent, dar ir scar unde
ir salige menege da ze himile mit sol ervollet unde gemert werden,
unze daz si sich alle nach der urstende an dem jungesten tage baidiu
mit libe unde mit sele besamt habent, so habent si denne alrest volle
froude unde vollez himilriche. die wile, daz sult ir wizen, sult ir zallen
citen ane ruofen die heiligen alle unde sunderlichen die heren kuniginne,
der tac ir hiut beget, wan diu ist næmelichen ain muoter der
genaden unde der waren erbarmunge. der selben genaden sult ir sie
hiute manen unde sult sie des piten, daz sie vil liebiu frowe,
vade, descende, hiut geruche uf ze sten von der suozen mandunge
da si hiut inne ist bi ir vil lieben sune, den si hiut vil frolichen unde
mit vollen ougen ane siht, unde daz si hiut geruoche uf ze sten von
dem heren lobegesange, da si hiut da en himile mit ist enphangen
von aller himilisken herscefte, unde daz si vil liebiu frowe hiut her
widere en erde geruoche ze sehen uber die vil armen sundære unde
uber alle die angest unde uber alle die not aller der heiligen christenhait
unde daz si hiut da sunderlichen geruoche zemphahen iwer heiligez
gebet unde daz si daz hiut bringe fur ir vil lieben sun umbe alle die
angest unde umbe alle die not die ir habet am libe oder an der sele.
daz muoz ouch si hiut tuon, vil heriu kuniginne, durch ir gnaden willen.
von sant augustîn.
ecce sacerdos magnus, qui in diebus suis suffulsit domum. iz
ist hiut aines vil heiligen herren tac, der hiez der guote sant augustinus,
der was ain herre, ain biscof, unde was ain maister unde ain
lerære der heiligen christenhait. den sult ir hiut loben unde eren mit
allen guoten werchen, wan er hat daz zware wol verdient umbe unsern
herren daz er iu vor sinen genaden wol gehelfen mac baidiu
ze libe unde ze sele. der selbe herre der was nach der welt ain edel
man unde was von guoten luten geborn, die guote christen waren,
er was aver selve ain uncristen unde ain haiden, unde was idoch der
aller wisten unde der aller baz gelersten phafen ainer, der sit christes
geburte ie dehainer an dise werlt ie geborn wart. wan er do ain
haiden was unde ain also wiser herre was, do vahter mit siner grozen
chunste den heiligen gelouben unde die heilige christenhait an. also
unser maister, der guote sant paulus, hie bevor der heiligen christenhait
æht, unze daz in unser herre von sinen gnaden der heiligen christenhait
ze troste bechert, also vaht ouch der guote sant augustinus die
heilige christenhait unde den rehten glouben an, unze ouch unser
herre von sinen gnaden des geruchte daz in der guote sant ambrosius,
der heilige erzepiscof von mæilane, bechert unde touft. daz
was allez von unsers herren genaden unde von siner heiligen ordenunge,
wan er weste daz wol daz im der guote sant augustinus also
der guote sant paulus ain erweltez vaz solt sin, da im vil groziu ere
unde vil grozez dienst von erboten solte werden. wan also sciere so
er vil lieber gots truot bechert unde getouft wart, do wart er sa ein
vater unde ain vorspreche unde ain voget der heiligen christenhait.
wan die heilige christenhait die verspracher do iemer mere unde
satzet sich sa wider allen den, die mit im ane fahten die christen
unde die sine guote heregesellen da vor waren gewesen, do er der
christenhait ahtære was. mit den huob er do dar nach vil manigen
herten strit unde suohte wider siu vil manic grozez tagedinc mit fraisen
sins libez, da im des tievels chint ir halscar heten geleit, da in unser
herre ie bescermet, unze daz er den heiligen glouben unde die heilige
christenhait bestætiget unde gevestent. factus augustinus presbyter
et cetera. under diu do wart der selbe heilige gotes chempfe ze
phaffen unde ze briester gewiht. do er do ze briester gewiht wart,
do nam er sich ie mêr unde mêr deste grozer tugende unde deste
grozer erlist hinz unserm herren an, wan er nam do des war unde
sach daz ane wie die heiligen zwelfpoten hie bevor gelebet heten,
der guote sant petrus unde der guote sant jacobus unde der guote
sant johannes unde ander sine huskenoze, unde ordent er im ain leben
nach ir leben unde stift ain chloster unde ain phaffen samenunge in
der selben heiligen ordenunge. daz ist unde haizet hiut dises tages
von rehte der heiligen zwelfboten leben under aller gaistlichen phaffen
leben. da lert do der heilige gots truot die heiligen christenhait daz
heilige gots wort mit aller der minne unde mit aller der diemuote,
mit worten unde mit werchen unde mit siner heiligen scrift,
sam ob er aine alle dirre werlt vater wære unde sam sin aines kint
elliu disiu werlt wære. wan er allen sinen sin hinze unsers herren
dienste gecheret hete, do chert ouch in do da widere der heilige
gaist sunderlichen dar an daz er die heiligen scrift, die hie bevor die
heiligen wisagen unde die heiligen zwelfpoten gesprochen unde gescriben
heten, daz er die also verstuont unde also vernam, also si
der heilige gaist uz ir munde gesprochen hete. wan swer die heiligen
scrift unde den tiefen sin der dar an ist anders niht verstet niwan
nach den worten diu da gescriben sint, dem ensmechet diu heilige
scrift niht baz denne ob er ungedroskens unde ungemalens chorns
chiwe unde eze. den selben tiefen sin den hat aver uns allen der
heilige gots truot, der guote sant augustinus, uf getan und hat uns
die heiligen scrift gedrosken unde gemalen unde hat uns dar uoz gemachet
die vil lutern semelen unde hat uns dar uz gescenchet den
vil edeln win, da er vil manigem sundære sin herce mit gefrout unde
mit gelabt hat unde da er dem almehtigen got vil manige guote sele
mit gewuochert unde gewunnen hat. daz ist der guote sant augustinus,
des tac ir hiut beget, der hat daz verdient daz er ist unde
haizet der heiligen christenhait vater unde voget, wan die versprach
er unze daz er den heiligen gelouben bestætiget unde gevestent, unde
hat ouch daz verdient daz er ist unde haizet ain lieht der heiligen
christenhait, wan die hat er erloutert mit siner heiligen scrift. wan
er do der erst man was der sich der heiligen zwelfpoten leben an
nam unde in nach volget baidiu mit worten unde mit werchen, so
hat er daz billichen verdient daz er ir genoz baidiu vor got unde
ouch vor der heiligen christenhait ist unde haizet, unde hat daz verdient
daz er sunderlichen haizet unde ist ain vater aller gaistlichen
phafhait. zuo dem selben herren da sult ir hiut unde zallen citen
zuo fliehen, wan zware der ist ain vorspreche der armen sundære
unde mag ouch iuch wol gehelfen baidiu ze libe unde ze sele. daz
muoz ouch er vil lieber gots truot hiut tuon durch siner genaden willen.
als sant johannes gehobtot wart.
audivit herodes detracha famam jhesu etc. den heiligen gots
toufære, den guoten sant johannem, des tac ir hiut beget, den sult
ir hiut ane ruofen unde sult in vil lieben gots truot hiut loben unde
eren, wan aller der gnaden, die unser herre, der heilige christus,
mit uns armen sundæren an dirre werlt ie begienc, der was er
aller ain vorbot unde ain vorraise an dise werlt. wan er bezeichent
mit siner heiligen geburt unsers herren geburte unde bezeichent mit
siner toufe unde mit siner marter unsers herren toufe unde sine heilige
marter. von diu, wie der selbe liebe gots toufære enthoupt unde gemartert
wurde von dem chunige herode, da sult ir hiut ain lucel
von vernem. der chunic herodes der hete ainen bruder, der hiez
philippus; der selbe philippus der het ain wip, diu hiez herodias.
die selben frowen die nam aver im sin bruoder herodes unde saz er
offenlichen bi der. umbe daz selbe offen unreht da rafset unde sprach
der heilige gots toufære herodem also lange umbe an unde wert im
daz unreht unde daz offen umbilde also lange unze daz im baidiu,
herodes unde ouch diu kuniginne, vint unde gehazic wurden unde
heten den lieben gots trut ofte vil gerne erslagen, niwan daz si niht
getorsten vor den luten. wan sant johannes der was baidiu nach der
werlt ain edel herre unde lebt ouch do so heiliclichen, daz in diu
werlt elliu muse minnen unde eren. idoch so geriet daz diu chuniginne
daz in herodes gevienc unde warf in in sinen charchare. da
lac der erwelte gots truot gepunden unde gevangen in dem charchære
unz an aine cite daz der kunic herodes aine groze hochcîte
machete unde aine groze wirtscaft. do ladet er zuo den selben hochciten
unde zuo der selben wirtscefte alle die fursten, die in sime
riche waren. do hete ouch diu kuniginne herodias aine vil scone
tohter, diu was dannoch ain juncfrowe. diu selbe juncfrowe diu gienc
in des kuniges herodes sal, da der kunic mit sinen fursten mit wirtscefte
unde mit scalle inne saz unde spranch unde uberwarf sich da
vor sime tiske also, daz baidiu dem kunige unde ouch allen sinen
fursten der juncfrowen froude unde ir spil wol geviel. dar umbe gehiez
ir der kunic herodes, swes si in gebæte, des wolt er sie gewern,
unde swuor ir des da vor sinen fursten, ob si halt sins kunicriches
halbes pæte, daz er ir daz gæbe. da gienc do sa diu juncfrouwe hinze
ir muoter unde fragete sie ê wes si den kunic piten solte. do sprach
diu kuniginne:< vil liebiu tohter, nu ne bit den kunic anders nihtes
niwan daz er dir johannes hopt, des toufæres, ze lone gebe.> da gienc
do sa diu juncfrouwe wider fur des kuniges tisk unde sprach:< herre
kunic, ich wil daz du mir an dirre wile uf ainer scuzel gebest hie
vor dime tiske johannes des toufæres houpt.> da hiez do sa herodes
den heiligen gots toufære in dem charchare enthoupten unde hiez
daz houpt uf aine scuzel legen unde hiez ez der juncfrouwen
geben. daz gab si do ir muoter. da besamten sich do sa sant johannes
junger unde namen den ir vil lieben maister unde bestaten unde begruben
den vil heiligen gots truot mit vil grozem jamer, also si wol
musen, an sin vil heiligez houpt. inter natos mulierum non surrexit
major johanne baptista. daz ist diu hochcite, die ir hiute beget,
daz ist des guoten sant johannes tac, des heiligen toufæres; daz ist
der heilige man, dem unser herre, der heilige christus, selbe des
urchunde gab daz von wibes libe an dise werlt nie dehain man herer
noch heiliger nie geborn wurde. dem selben heiligen manne dem
gewunnen idoch vil bosiu wip unde vil ubeliu wip sin vil heiligen
lip ane, wan dem wart sin vil heiligez houpt durch ain spilewip abe
geslagen unde wart also plutegez fur den kunic herodem getragen,
da er mit siner wirtscefte saz, unde wart da ainer springarinne ze
lone gegeben. da sult ir allez unsers herren genade unde siniu tougen
ane chiesen. wan also er ware trost selbe lasterliches todes an dem
heiligen cruce fur allez manchunne ersterben wolte, also wolt er daz
daz der sine vil here toufære der e hailic was e er an dise welt ie
geborn wurde ouch lasterliches todes ersturbe dar umbe, daz
er vil lieber gots truot mit sinen unsculden unde mit sime lasterlichen
tode vil manegem armen sundære ze helfe unde ze troste chome unde
daz er vil manegen armen sundære ze sinen genaden unde ze sinen
hulden præhte. von diu sult ir den herren hiut unde zallen citen
loben unde eren unde sult zuo sinen genaden fliehen, wan zware er
ist daz aller oberste houpt da nach dem heiligen christo unde nach
siner vil lieben muoter, da elliu diu heilige christenhait zuo sol fliehen
unde houpten. wan er ist zware unserm herren, dem heiligen christo,
under aller dirre werlt nach sin selbes muoter der aller liebest unde
der aller nahest unde der aller nachlist, wan er lebt so heiliclichen
unde so gotlichen, daz man des aine wile wante daz erz wære, der
heilige christus. zuo dem herren da sult ir zuo fliehen, baidiu wip
unde man, unde sult in vil lieben gots neven iu zaime herren unde
zaime voget chiesen, wan zwar er mag iu wol gehelfen baidiu ze
libe unde ze sele, unde sult in des hiut biten, daz er vil lieber herre
iuch in sine genade unde in sinen scerm haben muoze, da ir von disem
libe scaidet, unde mit sime geleit muzet chomen fur den himilisken
kunic. da muoz er iuch vil lieber herre fur beleiten durch siner
genaden willen.
magni abbatis. von sant mangen.
quicumque non renuntiaverit omnibus que possidet, non potest
meus esse discipulus. ir sult an rufen den guten sant magnum, des
tac ir hiut beget, unde sult in vil lieben gots truot hiut loben unde
eren, wan er hat unsers herren willen also getan unde hat im also
liebe gedient, daz er iu nu zware da ze sinen genaden wol gehelfen
mac beidiu ze libe unde ze sele. wan unser herre der sprichet daz:
swer in dirre welt iht des hat daz im lieber ist denne ich im si unde
daz er fur mich minnen wil, dern ist min niht wirdic noch mines
riches. wan swer halt alle dise werlt durch minen willen niht versmaht
unde swer allez daz durch minen willen niht enlazet daz er
in dirre werlt hat unde gewinnen mac, dern mac min junger niht
gesin noch gehaizen. daz selbe gots gebot unde den selben gots rat
den behielten unde erfulten die heiligen zwelfpoten unde alle die die
unserm herren ie die liebesten unde die nahsten waren. von diu ist
ouch zware der selben gots erwelten der guote sant magnus ainer,
des tac ir hiut beget, wan er vil lieber gots truot het daz wol vernomen
daz unsers herren junger, also er selbe da sprichet, anders
niemen gesin mac niwan der aine der durch sinen willen alle
dise werlt versmahet. daz tet er vil lieber gots truot, wan er floch von
der werlt dannoch do er in siner ersten jugent was unde zouch sich
in en munichleben unde ophert sich selben da dem heiligen christo
zaime lebentigen opher. wan do unserm herren, dem heiligen christo,
sin rainiu becherde unde sin heiligez opher liep unde amphanclich
was, daz erzait unde eroffent er von sinen genaden vil sciere da mit:
wan also er sich durch sine liebe under maisters gehorsam ergeben
hete unde dem in sime namen gehorsamt, also ert ouch er in da
widere da mit daz im daz wilde gefugele unde die wilden pern gehorsam
muosen al nach sime gebot unde gab im ouch do dar zuo
den gewalt uber die bosen unde die ubeln tivel, daz er die niht ain
genoticlichen von den armen mennisken vertraib, sunder daz si halt
durch sin heiligez gebet die stat unde die gegende muosen ruomen,
da er vil lieber gots truot sine reste unde sin haimwesen haben wolte,
daz si der armen christenhait dester minder da gescaden mohten.
dar zuo baidiu plinde unde chrumbe unde mit swie getanen angesten
unde noten die armen sundære bevangen waren, alle die zuo zim
chomen, die trost alle der heiligen gots man. dar zuo slug er ainen
drachen unde ainen lintwurm, da der vil ubel tivel der armen christenhait
mit aht unde da er zwai lant mit hete verirret unde verwuost
da ze chemten unde ze fuozen, daz da nieman was; die sluoc
da paide der gotes reche, der guote sant magnus, mit des heiligen
geistes chrefte unde stifte da zwai chloster unde zwo samenunge.
unde ouch von den grozen genaden, die im unser herre verlihen hete,
unde durch diu grozen zaichen, diu er begienc, so wart im sin nam
verwandelt: wan er hiez da vor magnowaldus unde wart dar nach
magnus gehaizen, daz sprichet< der micheler>.< michiler> haizet er vil
lieber gots truot wol von rehte baidiu von den micheln unde von den
grozen zaichen, diu er begienc, unde daz er ain nothelfære ist unde
daz er den micheln unde den aller obersten gotes truoten wol genozsam
ist. ecce nos reliquimus omnia et secuti sumus te. wan da von fraget
ouch der guote sant petrus unsern herren zainen citen:< herre>, sprach
er,< was gibestu uns dar umbe ze lone, wir, die durch dinen willen
dise werlt verlazen haben?> do sprach unser herre:< petre, daz sag
ich iu zware: swelhe mir da nach gevolget habent unde die dise
werlt durch minen willen versmaht habent, swenne ich an dem jungesten tage an daz min gerihte chume, dar chomt ouch ir mit samt
mir unde vertailt unde rihtet da mit samt mir uber lebindige
unde uber toten. wan daz sult ir wizen>, sprach unser herre,< swer
minen willen getuot unde mins vater, der da ze himel ist, der ist
min muoter unde min swester unde min bruoder>. daz ist der guote
sant magnus, des tac ir hiut beget, der daz verdient hat daz er mit
dem heiligen christo unde mit den heiligen zwelfpoten an dem jungestem
tage sol erteiln uber lebentigen unde uber toten unde der
daz verdient hat daz in unser herre gehaizen hat durch sine groze
garende sine muoter unde sine swester unde sinen bruoder. zuo dem
selben herren sult ir hiut fliehen, wan zware der mag in wol gehelfen
baidiu ze libe unde ze sele. veni, magne, veni, suscipe coronam, quam
tibi dominus preparavit. do der selbe heilige gots truot an sinen jungesten
citen an sime totpete gelach, do chom dar zuo zim der biscof
von ouspurch, der do ze den citen da biscof was, der hiez tozo. do
er do vor sime bette saz unde in vil lieben vater claget unde waint
mit sinen chapelan, also er wol muose, do chom ain stimme von
himele, die hort der biscof unde alle die die da waren. diu stimme
diu sprach:< chum her, magne, chume her unde enphahe die chrone
die dir got hat berait.> daz ist der liebe vater, der gute sant magnus,
der sine chrone hiut da hat enphangen von dem himilischen kunige
unde der mit der offen gots haimladunge daz frone gots pardyse
hiut hat besezen. wan mit der stimme sa do verwandelt er vil frolichen
disen lip. zware der herren der haben wir idoch lucel mere,
die mit der offen gots haimladunge disen lip verwandelt habent. nu
hat unser herre den guoten sant magnum sunderlichen da mit also
gert dar umbe, daz ir deste baz sult wizen daz er iu von sinen genaden
wol gehelfen mac baidiu ze libe unde ze sele. daz muoz er
vil lieber gots truot hiut tuon durch siner genaden willen.
von unser vrouwen als si geborn wart.
que est ista, que processit sicut aurora consurgens etc. wan ir
zallen citen wol bedurft der genaden unde des trostes der hern kuniginne,
unser frowen sant marien, so sult ir sie ouch hiut sunderlichen
also loben unde eren an ir vil heren hochciten, also ir des durftic
sit, daz si iwer gebet hiut enphahe unde daz si daz hiut bringe fur
ir vil lieben sun umbe alle iwer not. wan ir beget hiut den tac, also
si vil heriu kuniginne an dise werlt geborn wart aller dirre werlt ze
troste unde ze genaden. dar zuo sult ir ouch die rede wol merchen,
daz diu hailige christenhait niwan drier heiligen geburte tult unde
eret: daz ist diu geburt des guoten sant johannes, des heiligen
toufæres, die ir ze sunewenden beget; daz ist diu geburte unser
frouwen sant marien, die ir hiut an disem tage beget; daz ist diu
geburte unsers herren, des heiligen christes, die ir ze wihnahten beget.
die dri geburt die ert unde beget diu heilige christenhait dar umbe,
wan uns von den drin trost unde genade unde der ewige lip an dise
werlt chomen unde geborn ist. sante johannes geburte, des heiligen
toufæres, diu ist gebenmazt zuo dem morgensterne, wan also der
morgensterne iemer vor dem tage uf get, also was ouch der guote
sant johannes unsers herren, des heiligen christus, des waren liehtes
unde des ewigen tages, vorraise unde vorbot an dise werlt. unser
frouwen sant marien geburte, die ir hiut beget, diu ist gebenmazet
zuo der morgenroete, wan also diu morgenroete die naht unde die
vinster vertribet unde iemer e chumt e der sunne uf ge, also ist
ouch si vil liebiu frouwe ain sihtigez urchunde des trostes unde
der genaden, die si uns vil armen sundæren an dise werlt tragen
unde gebern solte an dem waren sunnen, an dem heiligen christo.
unsers herren geburte, des heiligen christes, diu ist gebenmazet zuo
dem haitern sunnen, wan also der sunne allez daz erluhtet unde allez
daz erwermt daz uf dirre welt ist, baidiu ubel unde guote, suoberchait
unde unsuberchait, unde daz idoch der sunne da von niht gemailiget
enwirt, also nimet ouch er vil lieber herre mit dem liehte
unde mit der wirme sins heiligen gaistes aller der unsuberchait unde
aller der sunde hin ze sinen genaden et projiciet in profundum maris
omnia peccata vestra, die an in vil heren kunic houptent unde die
im des von warem hercen getruwent. von diu also wir iu nu vor
gesprochen haben, wan ir hiut beget die geburte unser frowen sant
marien, diu da gebenmazt ist zuo der morgenroete, von diu sol ouch
si vil liebiu frowe von iwerm hercen hiute vertriben die vinster aller
achuste, daz ir hiute mit allen ougen baidiu erchennen unde ouch
an gesehen muget den warn sunnen, den heiligen gots sun, den si
vil heriu kuniginne iu ze troste unde ze genaden an dise werlt getragen
unde geborn hat. pulcra ut luna, electa ut sol. so ist si denne
dar umbe gebenmazet zuo dem manen, wan also der mane baidiu
liehter unde ouch grozer ist denne ander gestirne si, also ist ouch
si vil heriu kuniginne vor allen heiligen daz aller oberste houpt, da
ir nach dem heiligen christo zuo solt houpten unde fliehen. daz ouch
denne der mane under wilen wehset unde under wilen abe nimt, daz
bezeichent daz daz diu ir armen dienstlute, die si vil heriu kuniginne
an dirre werlt hat, mit angesten unde mit arbait unde ouch
aller maist mit sunden bevangen sint, den si vil liebiu frouwe von ir genaden allen sol ze helfe chomen. wan zuo den genaden da ist
si vil heriu kuniginne zuo erwelt sam diu erwelte sunne. diu erwelte
sunne daz ist der heilige christus. wan er von sinen genaden ir sun
unde ir chint geruhte ze werden, da von ist si vil liebiu frowe zuo
zime gebenmazet. wan swa ir von iwern sunden hin zim truotherren
mit volleclichen ougen niht geturret gesehen, da sol er vil lieber
herre von ir des ermant werden, waz er warre trost baidiu durch
iuch unde durch alle die heiligen christenhait getan unde erliten
habe, unde sol ouch si vil liebiu frowe baidiu iuch unde ouch alle
die heiligen christenhait ze sinen genaden unde ze sinen hulden
bringen. terribilis ut castrorum acies ordinata. wan diu heilige christenhait
diu hat ouch drie ordenunge. diu erste ordenunge daz sint alle
laige lute, daz sint alle die die mit elicher hirat sitzint. diu ander
ordenunge daz sint alle gaistliche vatere unde alle gaistliche rihtære.
diu dritte ordenunge daz sint elliu gaistliche lute, daz sint alle die die
sich von dirre werlt dar zuo gesundert habent unde sich dar zuo gemuozet
habent, daz si dem almehtigen got chuslichen unde raineclichen
gedienen mugen. die drie ordenunge daz sint die drie scar, da
elliu diu heilige christenhait inne erstet an dem jungesten tage. swa
sich denne die dri scar wol gewafent habent in den drin namen des
vaters unde des suns unde des heiligen gaistes, die nefurhtent ouch
denne da niht weder tot noch die helle noch den tievel, sunder der
tievel der muoz si da mit aller sinen swarcen scar furhten unde fliehen.
wan die dri scar daz sint diu dienestlute des himilisken kuniges unde
ouch der himilisken kuniginne. unde ouch von diu, swa dehain guot
chnecht denne dar under gevellet oder deheime frum manne dar under
also misseget, daz er sins herren hulde an ettilichen sachen verliust,
den sol diu vil liebiu muoter, diu himiliske husfrowe, uf heven unde
sol in ze hulden bringen unde sol im geleit geben fur den himilisken
kunic. also muoze si iu tuon durch ir heiligen geburt willen.
von dem selben.
descende in domum figuli et ibi audies verba mea. wir lesen
an der heiligen scrift da von wie unser herre zainen citen mit aime
sime vil heiligen wisagen choste.< genc>, sprach er,< in des
havenæres huos unde nim da war waz er tuo unde vernim denne da
min wort.> der wisage tet, also im unser herre gebot unde gienc in
eins havenærs hus. da saz der havenær ob sime werch unde hete uf
siner sciben ain vil sconez vaz al nach sime willen gedret. da zerais
im daz in allen gahes under den handen e er daz bi dem viwer vol
bestetiget. do graif er sa hine wider unde nam im des selben horwes
unde scuof im ain ander vaz al nach sime willen unde vol bestætiget
do daz bi dem viwer also er wolte. do sprach dar nach unser herre
zuo dem wisagen:< hastu nu vil wol ersehen des havenæres gewalt?
swenne dem ain vaz zerist, so scephet er im uz dem selben horwe
ain ander vaz an die selben stat. den selben gewalt den han ouch ich,
den der havenære da hat>, sprach unser herre,< wan swenne mir ain
vaz zerist unde abegenc wirt, so scephe ich mir wol ain ander vaz
an die selben stat uz dem selben horwe. wan irn sit allensamt vor
minen ougen anders niht niwan sam daz hor daz der havenære da
wandelt.> der havenære, min vil lieben, also ir nu wol vernomen habt,
der bezeichent unsern herren, wan unser herre, der almehtige
got, der gescuf im von anegenge ain vil scones vaz al nach sime
willen. daz vaz daz zerais aver im en allen gahes under den handen,
e er daz bi dem viwer vol bestætiget. daz sin erst vaz unde sin scone
vaz daz waz unser altvater adam, der zerais unserm herren en allen
gahes under den handen. wan er hat dannoch von sinen genaden vil
michels grozer eren hinz im gedaht, lieder done was aver er so sælic
niht, daz er des iht enbiten wolte; daz waz alles da von daz er bi
dem viwer dannoch niht vol bestætiget was. daz viwer daz was diu
heilige gots minne, der hete aver er leider vil lucel, do er dem tievel
baz geloubet denne sime scephære. des liez ouch in sin scephære im
von handen entslifen, do muoz im wol von rehte missegen unde ist
der scade von im leider her zuns allen erwahsen. nu hat unser herre
von sinen gnaden sins ungemuotes unde sins zorns her zuns armen
sundæren vergezen unde hat hinne wider gegriffen unde hat im von
dem selben horwe ain ander vaz unde ain niwez vaz al nach sime
willen gescafen. daz ander vaz unde daz niwe vaz, daz er im nu uz
dem selben horweline gescafen hat, daz ist diu here chuniginne,
unser frowe sant marie, der tac ir hiut beget. wan durch die sol unser
herre alles sins zorns her zuns vil armen sundæren vergezen, wan si
ist zware ain vaz der genaden unde der ern, wan si ist daz here unde
daz lobesam vaz, daz im got selbe erwelt hat uzer aller dirre welt
unde da aller sin wille an ergangen ist. unde wer si vil liebiu frowe
sie, daz enwaiz niemen so wol so er selbe der elliu herze gescafen
hat; von diu hat ouch er sie im selbem zeiner vil lieben muoter erchorn.
so wol ouch uns vil armen sundæren hiut unde iemer mere
des wart daz si vil liebiu muoter iender hie enerde waz diu uns da
benemen solte unsern itiwiz! wan wir vil armen sundære wir waren
ot alle vil weniges werdes, do unser scephære da sprach:< penitet
me fecisse hominem; mich riwet daz ich ie deheinen mennisken gescuof,
unde irn sit alle vor minen ougen anders niht niwan sam daz
hor, daz der havenære da wandelt.> die versmachait unde den itwiz
den hat uns unser herre nu da mit wol gesenftet unde benomen daz
er im nu von dem selben horwe ain vaz zainer vil lieben muoter hat
gescafen unde da er im selbem nu baidiu lip unde lit unde
wære mennisliche nature von nemen wil. wan daz ist ouch zware
daz linde horwelin unde ist diu salige unde diu raine erde unde der
heilige acher der uns von dem gots towe den samen unde daz chorn
an dise werlt getragen hat, danne uns da chomen ist daz ware himelbroet,
daz ist diu heilige gots muoter, der heiligen geburt tac ir hiut
beget unde ert, diu daz here gotes chint an dise werlt da getragen
unde geborn hat, der sich selben zainer spise hat gegeben den saligen
allen hinze dem ewegen libe. liber generationis jhesu christi. daz
ist diu liebe gots muoter diu aller guoten muoter froevde unde ere ist
unde diu ouch allen armen wiben ir itwiz benomen hat, der siu an
geborn was von der alten even sculde. daz ist diu here chuniginne
da, ze der sich da hat ganegenget diu genade unde diu froude des
ewigen libes. wan si ist zware diu ware angelsnuor diu von anegenge
der werlt baidiu von dem heren kunige unde ouch von den heiligen
wisagen geborn unde geflohten ist, wan der ir vil lieber sun, unser
herre, der heilige christus, der ist an der selben angelsnuore baidiu
daz chorder unde ouch der angel. der angel daz ist diu sine here
gothait, da er den tivel mit erwurget hat; daz chorder daz
ist diu sine here mennislichiu nature, da er iuch uoz des tivels gewalt
mit erchouft unde erlost hat. von diu wan hiut diu here geburte der
himilisken chuniginne, unser frowen sant marien, der frouden unde
der genaden aller aine anegenge ist, so sult ir sie vil lieben muoter
hiut des biten, daz si iu des helfe umbe ir vil lieben sun, daz er iuch
flehte in die waren angelsnuor unde daz er iuch tailnuftic mache der
spise, die er den sæligen allen hat gantrait hinze dem ewigen libe.
des helfe si iu vil liebiu frowe durch ir heiligen geburt willen.
hec loquere.
als daz heilige crueze erhoehet wart.
sicut exaltatus est serpens in deserto, ita exaltari oportet filium
hominis. daz heilige gots cruce, dem ir zallen citen da niget, also
daz pillich unde rehte ist, daz sult ir hiut sunderlichen loben unde
eren an sime heiligen tage, unserm herren, dem heiligen christo,
ouch ze lobe unde zeren, der iuch dar an erlost hat mit sime heiligen
tode von dem ewigen tode, unde sult ouch hiute in sime namen ain
lucel vernemen von den manicvalten genaden des selben heren cruces.
da lese wir daz von an der heiligen scrift, wie unser herre
hie bevor siniu lute durch aine wuoste fuorte wol vierzic jar. do chom
daz also, daz si leider mit ir sunden sine hulde verlurn. dar umbe
sant unser herre do under diu sinen armen lute viurinne slangen, die
toten der armen lute vil harte vil mit ir viurinen aiter. dar umbe
ruoften ouch si do alle gemaine hinz unserm herren, daz er sich erbarmet
uber siu. do gebot unser herre sime holden moysi daz er ainen
erinen slangen guze unde daz er den uf hienge an einen stechen, unde
alle die die von den viurinen slangen gesert wurden, daz die alle
chomen zuo dem stechen da der erine slange ane hienc, unde also
sciere so si den erinen slangen ane gesæhen, daz si da mit alle genesen
waren. disiu rede, min vil lieben, diu ist elliu ain bezeichenunge
disse cites, also diu heilige christenhait nu stet. wan diu
wuoste da unser herre diu sinen lute inne fuort diu viercic jar, diu bezeichent
daz ellende dirre werlt, da er iuch von sinen genaden inne
beruchen unde beleiten sol hinze der ewigen haimuote. von diu swa
ir denne iwer herce unde iwer gemuote chert nach dirre welt, diu gar
ain bechorunge unde ain brodechait ist, unde ir ditze arme ellende
mere minnet denne die ewigen haimuote unde ditze vil churce
cit minnet fur den ewigen lip, da verlieset ir unsers herren hulde
umbe, der iuch da in sime gelaite fuoren unde beleiten sol von disem
ellende hin ze der ewigen haimuote. dar umbe sent er iu denne widermuot
engegene. daz widermuote daz ist angest unde arbait, daz ist
siechtuom unde armuot. swenne er iuch denne da mit niht gewinnen
mac unde iwer bose gemuote von dirre werlt mit niht bechern mac,
so senter denne under iuch die viurinen slangen, daz iuch die denne
hecken unde serigen mit ir viurinen aiter. die viurinen slangen daz
sint die bosen gaist, daz ist der vil ubel tievel unde allez sin gespenste.
daz sine viurine aiter daz ist haz unde nît, daz ist zorn unde
manslaht, daz ist huor unde uberhuor unde ander vil manic achust,
da der leidige tievel leider alle dise werlt mit dem sinen fiurime aiter
zuo verscundet unde zuo sterchet, unze daz er sie von ir herren unde
von ir scephære gesundert unde gefremdete, unze daz er sie ertodet
an der armen sele. von diu sult ir hiut tuon sam diu armen lute da
taten die in der wuoste von den viurinen slangen gehechet waren:
die luffen alle zuo dem stechen da der erine slange ane hienc
unde sahen den an unde waren alle da mit genesen; also sult ouch
ir chomen zuo dem stechen da der erine slange da ane hanget. der
steche daz ist daz heilige cruce, des tac ir hiut beget, da got selbe
allez manchunne ane erlost. da sult ir hiut unde zallen citen zuo
flihen, swenne ir in deheinen angesten oder in deheinen noten sit,
unde sult da ane sehen den erinen slangen. der erine slange daz ist
der heilige christus der iuch da behalten sol, der iuch da heilen sol
unde neren sol, den sult ir hiut ane sehen. wan also gar so der erine
slange an allez aiter was, also gar was ouch er vil lieber herre an
alle sculde, niwan daz er ware trost durch iwer sculde an daz heilige
cruce erhangen wart. daz sult ir da allez ane sehen unde sult daz
da betrahten, waz er ware hailant durch iuch getan unde erliten habe,
unde sult in vil lieben herren iemer dar umbe loben unde eren. dar
zuo sult ir hiut sunderlichen in iwer herce unde in iwer gewizen sehen,
ob ir in dehainen houpthaften sculden iender sit, wan da hat ane
zwivel der vil ubel tievel iwer sele mit dem sime viurime aiter in
disem ellende mit geserget, daz iuch der ware gots sun durch sins
heiligen cruces ere hiut da von haile unde nere. dar umbe
sult ir hiut daz ane sehen, waz er vil lieber herre iu geboten habe,
unde sult daz behalten, unde swaz er iu verboten habe, daz sult ir
miden allez durch iwer selbes sælichait. wan swenne ir daz allez erfullet
unde wol behaltet, so habet ir in wol unde rehte behalten unde
ane gesehen, wan so hailt unde nert er iu zware baidiu libe unde
sele unde beleitet iuch von disem ellende hinze der ewigen haimuote.
daz muoz er tuon durch sins heiligen cruces ere. hec loquere.
aber von dem heiligen crueze.
maledicta terra in opere tuo. do hie bevor unser armer altvater
adam unsers herren hulde mit siner ungehorsam also verre
verlos, daz er durch sin ains ungehorsam leider alle dise welt hinze
dem tode verdamt unde verfluochet, do gedahter vil lieber herre dannoch
siner gnaden dar an, daz er im ainen andern man uzer aller
dirre werlt dar zuo suohte unde erwelte, der in mit sime dienst sins
zorns ergazete unde durch des gehorsam er aller dirre werlt sine gnade
unde sinen heiligen segen gab. temptavit deus abraham et dixit ad
eum:< tolle filium tuum unigenitum, quem diligis, ysaac etc.> daz was
unser altvater, der sælige abraham. wan abraham der gehorsamt
unserm herren allez des, des er im ie gebot unze also verre, daz unser
herre sine groz gehorsam zaller jungest da mit versuchet, daz
er im daz gebot daz er im sinen vil lieben sun unde sin ainborn sun
sluoge unde im daz zopher bræhte. des gehorsamt im ouch der sælige
vater abraham. wan also sciere so er sin gebot vernam, do entwalt
er niht langer, sunder er nam an der wile den sinen vil lieben sun
unde zwene siner chneht unde leit uf ainen esel sin gewant unde
sin spise unde fuor an die stat, die im unser herre dar zuo gezaiget
hete, da er im sinen sun solte zopher bringen. do er do hin ze der
selben stet chom, daz waz ain vil hoher unde ain vil sconer berc,
da nam er do ain burde holzes unde leit die uf sinen sun unde truge
er selbe in siner hant viure unde sin swert und gienger unde sin
sun uf den berc unde lie sine chnehte in dem tal bi dem esel unde
sprach:< bitet min, unze wir unser gebet sprechen unde unser opher
bringen.> do si baidiu mit ain ander giengen, do sprach ysaac ze
sime vater:< vater min!> do antwurte im abraham:< waz wildu, sun?> - - -
< hie ist viwer unde holz, wa ist daz opher, daz wir bringen suln?>
do sprach abraham:< got der gesendet uns daz opher wol.> do si do
uf den berc chomen, do machet abraham ain vil grozez viure unde
bant sinen vil lieben sun unde warf den drin unde zuchete sin swert
unde wolt in enthopten. do sprach diu gots stimme zuo zim:
< abraham, niht enslah dinen sun, wan din guote herce unde dinen
guoten willen, den ich da ze dir e wol erchande, den han ich nu
mit dirre grozen gehorsam aller dirre werlt wol eroffent unde erzait.>
da gesach do abraham ainen wider, der was pehaft bi sime gehurne
in ainer dornestuden, den nam er do unde ophert den unserm herren
fur sinen lieben sun. per memetipsum juravi, dicit dominus, quia
fecisti rem hanc. do sprach dar nach unser herre:< wan du ditz dinc
getan hast, abraham, daz dich din lieber sun niht erbarmet noch im
dar an niht entlibe, dune brætest mir den zaime opher, des soltu
iemer sin gesegent unde gesæliget, unde swer ouch ich dir des dar
umbe bi mir selbem, daz ich dich also wil hohen unde ern, daz din
chint noch her nach siner vint tor besitzet unde zebrichet unde sinen
segen gibt aller dirre werlt.> daz ist der sælige vater abraham, durch
des gehorsam unser herre den alten fluoch, den adam da verdient hete
mit siner ungehorsam, ze den genaden unde ze dem ewigen segene
da verwandelt hat. so wol ouch uns vil armen sundæren hiut unde
iemer mere des wart, daz er vil lieber vater iender hie enerde was,
der unserm herren also verre gehorsamt, daz er im sinen ainen born
sun ze opher prahte! misericordiam et judicium cantabo tibi,
domine. wan do unser herre, der himiliske vater, in siner vaterlichen
ordenunge daz uf leit, wie er mit siner heiligen erbarmunge siner
armen hantketat ze helfe chomen mohte, do suhter dar zuo, wie er
etliche rede unde etliche sache dar zuo funde, da er ir mit etlichem
rehte ze helfe chome. diu rede unde diu sache diu was ouch do dar an,
wan do im der sælige vater abraham sinen ainborn sun zopher brahte,
dar umbe swuor er im des bi im selbem - - - wan niemen was, der ob
im wære - - - daz er dar wider den sinen ainborn sun an dise werlt
geborn hiez werden von abrahames pluote, den heiligen christum,
unde daz sich der denne in siner gehorsam fur allez manchunne zaime
opher dar widere an dem heilige cruce gæbe. wan abraham, daz
sprichet< ain vater vil lutes>, der bezeichent ouch unsern herren, den
himilisken vater, der vater unde scephær ist aller dirre werlt. so bezeichent
ouch der abrahames sun unsern herren, den heiligen christum:
wan also der abrahams sun sime vater des gehorsamt, daz er in zaime
opher gæbe dem almehtigen got, also gehorsamt ouch der ware gots
sun sime vil lieben vater des, daz er in zaime opher gæbe an dem
heiligen cruce fur allez manchunne. der berc da abraham sinen sun
uf ophert, daz ist der berc da diu stat unde daz gots templum
uf stet da ze jerusalem, unde also der abrahames sun daz holz uf
den berc uf sime rucke truoc, da in sin vater uf ophert, also truoc
ouch der heilige christus uf siner herte daz heilige cruce, des tac ir
hiut beget, an die stat, da er sinen ruche dar an cherte unde da er
an bechort des vil herten todes. daz viwer daz ouch der ware abraham,
daz ist der himiliske vater in siner hant da truoc, daz ist diu ware
gots minne diu sinen lieben sun, den heiligen christum, dar zuo pant
unde in des betwanc daz er wære hailant die genade alle da volenden
muose. daz swert daz er vater da truoc, daz was der kuniclich gewalt,
da er daz allez inne gordent hete, welhes todes sin vil lieber sun
sinen lip verwandeln solte. die abrahams chnehte die bi dem esel
in dem tal da beliben, die bezeichent die ungetriwen juden; die sint
wol von rehte zuo den ubeln scalchen gebenmazet, wan die ne gedienten
unserm herren nie niht, niwan also er in daz mit forhten
muose an ertwingen. von diu so ne chomen ouch si uf den berc niht
noch enchomen fur daz heilige cruce niht, wan si ne geloubent an
den waren gots sun niht, sunder si sint in dem tal bi dem esel an
ir ungelouben unde in ir torhait beliben unde wartent da, wenne in
noch her nach der ware abrahames sun chom. der abrahams sun der
hiez ysaac. ysaac daz sprichet< lachter unde froude.>< lachter
unde froude> haizet er wol rehte der ware ysaac, daz ist der ware
gots sun. wan also abraham sinen sun niht ersluoc, sunder er sluoc
unde ophert da fur in ainen wider, der bi sime gehurne da hienc in
einer dornstuden, also enstarb ouch da niht der ware ysaac, der ain
froude unde ain wunne ist aller himilisken herscefte, der in siner
gotlichen nature mit sime vater ie was an anegenge unde iemer ist an
ende, sunder da starp unde wart fur in da gophert daz ware lamp,
daz da bi sime gehurne hienc in der dornstuden. daz lamp daz ist
daz ware gotes lamp, daz sin gehurne daz was diu sin ware mennisliche
nature, da man in bi gevahen unde gehaben mohte unde diu
da erstarb an dem heiligen cruce. diu dornstude da er da inne hienc bi sime gehurne, daz waren die maintætigen juden, von der geslæhte
er an dise werlt geborn wart. die waren im wol durnin wan die taten
im sere unde leit genuogiu, unze daz si in ouch zaller jungeste an
daz heilige cruce hiengen, unde wartent doch des noch, wenn er in
noch her nach chunftic si. nune chumt aver er zware in der maintæte
hende niemer mere. possidebit semen tuum portas inimicorum suorum
etc. wan nu hat in sin vil lieber vater also gehohet unde gert, daz
er siner vint purgetor zebrochen unde zestort hat unde daz
er sinen segen aller dirre werlt hat gegeben. der siner vint burgetor
daz ist diu vinster helle, wan die hat er ware hailant mit sime chuneclichem
gewalte zebrochen unde zestort unde hat da genomen, die er
da wolte, unde hat ouch nu dar zuo sinen chuneclichen segen aller
dirre welt gegeben. der sine chunecliche segen daz sint die sibevalte
gabe sins heiligen gaistes. den selben segen den muoz iu geben der
ware ysaac, daz ist der heilge christus, durch sins heiligen cruces
ere. hec loquere.
von unsers herren bluote unde von siner wirdekeit.
igitur abraham de nocte consurgens stravit asinum suum. disiu
rede diu ist elliu ain bezeichenunge disse cites, also diu heilige christenhait
nu stet. wan hiut unde alle tage so ophert elliu diu gemaine
aller der heiligen christenhait unserm herren, dem himilisken vater,
uf dem heiligen altare den sinen vil lieben sun, unsern herren jhesum
christum, zaime lieben unde zaime lebendigen opher: wan also ysaac
da niht enthoupt noch erslagen wart, also enwirt ouch der ware ysaac,
daz ist der heilige christus, nu da tageliches niht gecruceget noch
gemartert, sunder er wirt da von der sæligen handen gophert unde
wirt da tageliches getrunchen unde gezen von den rainen hercen
unde ist idoch untotlich. da ze dem selben hern opher da sint ouch
nu tageliches die guoten briester der sælige vater abraham. wan
abraham daz sprichet< ain vater vil lutes>, daz ist ain iesliche guote
briester der den heiligen christum zallen citen in sime hercen treit
unde in mit dem heiligen gots wort also chundet unde prediget, daz
er von siner guoten lere gewizen unde chunt wirt vil manigem manne.
quicunque fecerit voluntatem patris mei, ipse meus frater, soror et
mater est. daz ensol niemen unbillich dunchen, ob ein ieslich guote
briester unseres herren, des heiligen christus, vater ist, wan unser
herre der sprichet:< swer minen willen getuot unde mins vater der da
ze himile ist, der ist min vater unde min swester unde min bruder.>
von diu ist ouch ain ieslich saliger menniske der unsers herren willen
getuot sin muoter unde sin swester unde sin bruoder. so mag ouch
wol zware ain ieslich guot briester der in zallen citen in sime hercen
treit unde under sinen brusten treit wol von rehte sin vater haizen
unde sin. stravit asinum suum, tulit secum duos juvenes etc. wan
ain ieslich guote briester der sol alrest von sime hercen sundern alle
unchuske unde alle achust unde sol denne zuo zim nemen zwene sine
geverten unde sol denne da mit zuo dem alter unde zuo dem
heren opher grifen. ubi duo vel tres congregati fuerint in nomine
meo, in medio eorum sum. wan da ist ouch denne zware bi der heilige
christus, wan er sprichet:< swa sich zwene oder drie man in mime
dienst besamt, da bin ich der dritte unde der vierde under in.> daz
viwer daz der briester da tragen sol, daz ist diu heilige gots minne
diu niemer von sime hercen chomen sol. daz sin swert daz der briester
da tragen sol, daz sint diu heiligen gots wort, da daz heilige ampt
mit gesezet ist. accedit verbum ad elementum et fecit sacramentum.
wan diu heiligen wort diu habent die tugende unde die craft, daz uf
dem heiligen alter von den heiligen worten daz ware opher wirt des
heiligen lichnamen unde des heiligen pluotes des heiligen christes. da
suln ouch denne die sinen zwene geverten die mit im dar chomen
waren vil verre hin dane sten. die sinen zwene geverten daz sint
diu zwai urchunde der heiligen scrift der alten e unde der niwen e,
da baidiu mit lesen unde mit singen daz heilige ampt gesetzet ist,
die suln denne alle verre hin dane sten unde suln vil stille swigen,
swenne der briester zuo dem ampt grifet, daz da heizet diu stille
messe. torcular calcavi solus. daz bezeichent ouch daz: do unser herre,
der heilige christus, zuo siner heren marter gienc, do fluhen sine
junger alle von im unde liezen in ainen in siner heren marter
beliben. von diu so ne sol ouch noch hiut disses tages niemen bi
dem briester an der stet sin niwan er selbe, der heilige christus.
wan er ist zware der unanesihtige briester der den segen da gibt unde
daz here opher da furdert: wan enware er da niht, sone wurde ouch
der messe da niht. nu ist aver er zware uf dem heiligen alter bi dem
brister von sinen gnaden gegenwurtic, unde idoch dar umbe niht,
daz er da ie mere gecruceget oder gemarteret welle werden, sunder
daz idoch diu gehugede siner heren marter tageliches da wider avert
werde. wan also ysaac von sins vater swerte da niht erslagen wart,
sunder er sluoc unde ophert ainen wider da fur in, also enwirt ouch
nu der heilige christus niemere gecruceget, sunder man ophert da
nu tageliches fur in brot unde win, also er vil lieber herre selbe sinen
jungern da gab, unde ist ouch dar an zware, also er uns gehaizen hat, sins selbes lip. sicut ignis qui licet divisus in partes, mutuati
tamen luminis detrimenta non novit. die rede die sult ir da bi merchen:
wan nemt ir silber unde golt unde werfet daz in eine haize esse,
swenne daz dar inne denne von dem viwer zerget, si ist iz silber
unde golt, also ez e was, unde ist idoch zware denne dar zuo viwer,
dez ez e niene was. also ist iz och getan umbe daz here opher,
daz da ist an dem brote unde an dem wine: wan daz verwandelt
sine nature von den heiligen worten also, daz denne dar nach dar
uz wirt daz ware opher des heiligen lichnames unde des heiligen
pluotes des heiligen christes. wan swenne daz here opher von dem
heren segene in der esse der heren gots marter geviwert unde besouft
wirt, so ne belibet denne da anders niht niwan diu ansihtichait diu
e da was, unde ist aver denne da zware an zwivel daz unansihtige
viwer der heren gotlichen nature, der e da niene was. so hat ouch
denne ain ieslich ansihtiges viwer die craft unde die nature, swa
sin iht hin chumt, swie cleine der genaist oder der zanter si, hat er
die materie, die er da enzunten mac, von werchen oder von stro, da
wirt vil sciere ain vil grozez viwer von. vil michels grozer tugende
unde chraft hat daz here gotliche viwer, daz ist diu unanesihtige
heriu gotlichiu nature. wan swie cleine man daz heilige brot unde
die heiligen oblatam bi dem heiligen altare zebreche unde zertaile,
so ist idoch zware der heilige christus gancer unde garliche an aim
ieslichen taile swa ouch denne daz sine here gotlicher viwer, daz ist
diu sine unanesihtige gotlichiu nature, hin chumt, vindet er
da die materie, die er da enzunden mac, da maht ouch er zware vil
sciere ain vil grozez viwer. deus noster ignis consumens est. die
materie die aver er da enzunten mac, daz ist der heilige gloube der
daz da sol betrahten unde sol gelouben daz got niht ist unmugelich.
da bi so sol ouch denne sin diu heilige minne. zware swa unser herre
got die materie der triwe unde der warhait da vindet, da zunter sin
viwer zuo, wan da verswendet er unde verbrennet mit dem sinen
gotlichem viwer alle die sunde, die er bi dem hercen unde bi der
sele vindet. also muoz er iu tuon durch siner heiligen marter ere.
hec loquere.
von sant matheo.
vidit jhesus hominem sedentem ad theloneum, matheum nomine
etc. den guoten sant matheum, den heiligen gotes boten, des tac ir
hiut beget, den sult ir hiut loben unde eren unde sult in vil lieben
gotes truot hiut ane ruofen, wan zware er ist der herren ainer, der ain
nothelfære unde ain vater ist der armen sundære. wan er was selbe
ain sundære, unze daz in unser herre von sinen genaden bechert,
unde hat er in nu dar umbe allen sundæren zaime voget unde zaime
rihtære gegeben unde hat alle sundære annim vil lieben vater
also gefrout unde gert, daz er nu der zwelf herren ainer ist, die mit
samt im an dem jungesten tage suln erteiln uber alle dise welt. der
selbe herre der waz ain werltliche man unde phlach ouch werltliches
amptes, wan er was ein zolnære. da ersach in unser herre, der heilige
christus, da er an sime ampt da saz, unde ladet in da zuo ze sich
unde bechert in da also, daz er baidiu sin ampt unde sinen gewalt
durch in da lie unde daz er sin junger wart. dar nach do ladet er
unsern herren unde sine junger ze sime huose unde machet im da ain
vil groze wirtscaft. do daz ander offen werltlichiu lute vernamen daz
der heilige christus unde sine junger da zaines ir genozes huos ze
wirtscefte was, des wurden die vil harte froe, wan daz gab in do des
ain herce unde ain vil groze geturste, daz ouch si sich zuo unserm
herren getorsten genahen. von diu chom ouch ir harte vil hinze der
selben wirtscefte unde trunchen unde azen da mit samt unserm herren
unde mit samt sinen jungern. da anegenget do sa der guote sant
matheus die genade, die er vil lieber gotes pote an vil mænigem
armen sundære sit wol hat ervollet; wan er hat sit vil mænigen
armen sundære unserm herren gewuochert unde ze sinen genaden
unde ze sinen hulden braht. also half er ouch da den armen sundæren,
die mit guoter anedahte hinze sime huse unde zuo siner wirtscefte
chomen waren, daz den unser herre allen da genadet unde daz er
die alle da bechert. do aver daz die ungetriwen juden unde der juden
phaffen ersahen die ouch da ze der selben wirtscefte waren, daz unser
herre die genade mit den armen sundæren da begienc, daz er mit in
da az unde tranc unde in da gemaint, den versmaht daz hart unde
itiwizten daz sin jungern, war umbe ir herre unde ir maister so
offen maintaten sundarn gemaint. non est opus valentibus medicus,
sed male habentibus. des antwurt in do unser herre selbe, also er
des in siner barmunge iemer gelobt si:< ja ne bedurfen>, sprach er,
< die da wol mugen unde die da wol gesunt sint, der arzt unde der
erzenie niht, sunder die da mit suhten unde mit siechtuom unde mit
vieber bevangen sint, die bedurfen wol arzete unde ercenie. also
chom ouch ich>, sprach unser herre,< durch die rehten unde durch die
guten, die min da niht bedurfen wellent, her an dise werlt niht, sunder
ich chom her durch die armen sundære, daz ich die hailen wil, daz
ich dienern wil, daz ich die zuo dem himelriche laden wil.>
daz ist ain genadigiu rede, daz ist ain vaterlichiu unde ain trostsamiu
rede. daz er die selben genade anniu geruche zervollen, des
bittent in hiut durch sins heiligen boten willen, des guoten sant
matheus. hec loquere.
von den vier ewangelisten.
similitudo autem vultus eorum facies hominis et facies leonis
etc. der guote sant matheus der ist der heiligen vier ewangelisten
ainer, die unsers herren botscaft unde siniu heiligiu wort da gescriben
habent. die selben vier heren gots scribære unde ouch die vier unde
zwainzic altherren, daz sint die vier unde zwainzic scribare, die in
der alten e mit ir scrift urchunde gebent unserm herren, dem heiligen
christo, die selben herren alle die habent ouch alle sunderlichen vil
groz ere da ze himel vor dem heiligen christo, also ir ainer, der
guote sant johannes, da urchundet in apokalipsi. wan der sprichet
daz daz unser herre, der heilige christus, die selben sinen heren
scribære sunderlichen da mit gert habe, daz si da ze himele vor den
fuozen siner heren magenchrefte in zallen citen loben unde eren unde
in da zallen citen biten unde flehen umbe die armen sundære unde
umbe die heiligen christenhait. von danne wan ouch hiut ist
des guoten sant matheus tac, der der selben herren ainer ist, die da
sunderlichen zallen ziten unsern herren pitent unde flegent umbe iwer
hail unde umbe iwer salde, von diu sult ir hiut ain lucel vernem
von den tougen bezeichen, die unser herre baidiu von dem guoten
sant matheo unde ouch von andern sinen huskenozen aime vil heiligen
wissagen geruchet zeroffen unde erzaigen. der wissage der gesach
vier tier. daz erste tier daz hete ains mennisken antlutze, daz ander
ains rindes, daz dritte ains lewen, daz vierde ains arn, unde hete ir
ieslichez vier antluze unde vier vetche unde waren diu vier tiere
elliu ain tiere, unde was ir amplic sam ain viwer unde diu scinten
liehtvaz. die rede die lesen wir an der heiligen scrift. diu rede diu
ist aver iu vor gemalt an der wende unde an der mure: wan swa
unsers herren marter gemalt ist, da sint ouch diu selben viere tier
umbe die heiligen marter entworfen unde gemalt, wan da seht ir
gemalt ains mennesken antlutze unde ains rindes unde ains leun unde
ains arn. des mennisken antlutze daz ist der guote sant matheus, des
tac ir hiut beget, der hat umbe daz ains mennisken antlutz, wan er
hat aller maiste von unsers herren geslahte unde von siner
menneslichen nature gescriben. des rindes antluze daz ist der gute
sant lucas, der hat umbe daz ains rindes antlutze, wan also man hie
bevor in der alten ê diu rinder sluoc unde ophert si unserm herren,
also bezeichent ouch er mit sime antlutze unsers herren tot unde sine
marter, des heiligen christus, der sich selbe zaime opher gab an dem
heiligen cruce fur allez manchunne. des leun antlutze daz ist der gute
sant marcus, der hat umbe daz ains leun antlutze, wan man sait daz,
daz der lewe der nature si, daz er siniu welfer totiu gewerfe unde
daz er denne an dem dritten tage so loute ruofe, daz siniu welfer
denne von siner stimme lebentic werden. also bezeichent ouch der
gute sant marcus mit sime antlutze unsern herren, den himilisken vater,
der mit siner vaterlichen stimme den sinen ainborn sun, unsern herren,
den heiligen christum, an dem dritten tage von dem tode hiez uf
sten. von diu hat der guote sant marcus des leun antlutze, wan er
hat uns von der selben heren urstende aller maist gescriben. des arn
antlutze daz ist der guote sant johannes, der hat umbe daz ains arn
antlutze, wan also der ar hoher fliuget denne dehein ander vogel,
also hat er vil lieber gots truot uber stigen unde uber flogen
alle sine husgenose, wan er hat verrer gescriben unde gesprochen
denne ir dehainer von der heren gothait unde von der heren gots
geburte, da der ware gots sun mit sime vater unde mit dem heiligen
gaist ie was an anegenge unde iemer ist an ende. von diu geloubet
ir daz warz daz der selbe ware gotes sun an dise werlt chomen si
unde geborn si von der rainen maide ware got unde ware mennisk,
so habt ir an im wol gesehen des mennesken antlutze. geloubet ir
ouch denne daz warz daz der selbe ware gots sun von den juden
gevangen wurde unde an daz heilige cruce genagelt wurde unde daz
er erstarb an der menniskait unde niht an der gothait unde daz er
dar ab genomen wart unde ze der erde bevolhen wart unde daz er
ze helle fuore unde da nam die er wolte, so habt ir an im wol gesehen
des rindes antlutze. gloubet ir ouch daz warz daz der selbe
ware gotes sun an dem dritten tage erstunde ware got unde ware
mennisk, so habt ir ouch wol an im gesehen des lewen antlutze. geloubet
ir ouch denne daz warz daz er an dem vierzegisten tage hin
ze himel fuor unde daz er da sitzet ze der zeswen sins vater
im ebenherer unde ebengewaltiger got unde daz er denne chunftic
si an dem jungesten tage ze tailn uber lebentigen unde uber toten, so
habt ir wol an im gesehen des arn antlutze. wan da sint zware diu
vier tiere ain tiere worden unde hat daz ain tier diu vier antlutze,
wan daz ist er selbe der heilige christus. der vier tier der het ouch
ieslichez vier vetche. die vetche die bezeichent daz daz ir der rede
unde der gots tougen in disem libe aller niht zende chomen muget,
wan die vetche die warn alle volle ougen hinden unde vorne, oben unde nidene. diu ougen diu bezeichent den tiefen sin, der in der
heiligen scrift da ist, des in disem libe allez niemen vol zende chomen
mac. juncteque erant penne eorum alterius ad alterum. diu tier diu
heten sich ouch elliu zesamne gevangen mit ir vetechen; daz ist daz
daz diu heilige scrift elliu ainer andern also geliche gehellet, daz iu
daz unnutze ware, ob ir ainz geloubet unde des andern niht. wan
geloubet ir daz warez daz der war gots sun an dise werlt chomen
si unde geborn si, so habet ir an im wol gesehen des mennisken
antlutze. daz ist iu denne unnutze, irn seht ouch an im des
rindes antlutze unde irn geloubet ouch daz daz er gemartert si. gloubet
ir daz daz er erstanden si, da habt ir an im gesehen des leun antlutze.
daz ist iu denne unnutze, irn seht ouch an im des arn antlutze
unde irn geloubet ouch daz daz er hin ze himel gevarn si. non revertebantur,
cum incederint. unde swa diu selben vier tier zainem
mal hin chomen, darn chomen sie dar nach nie mere. daz ist daz,
daz ir daz warz sult gelouben daz der heilige christus an dise werlt
zainem mal geborn si, gemartert si, erstanden si unde hinze himel
gevarn si unde daz er an die stat nu niemer mere enchome, unde
enwirt zware nu niemer mere weder gecruciget noch gemartert. similitudo
animalium, aspectus eorum quasi carbonum ignis ardentium.
sunder der vier tiere antlutze diu sult ir an sehen, wan ir aneplic
der ist sam daz viur unde sam diu scinden liehtvaz. daz ist daz,
geloubt ir daz warz in iwerm hercen, daz der ware gots sun die genade
alle durch iwer hail in dirre werlt begangen habe, so verswenter
iu unde verbrent iu mit sime gotlichem viwer unde mit sime gotlichen
anpliche alle iwer sunde unde erluhter iu iwer herce mit dem
liehte der sibenvalten gabe sins heiligen gaistes, et animalia ibant
et revertebantur in similitudine fulguris choruscantis, unde behuot iuch
unde bescermt iuch denne dar zuo da. swenne noch her nach diu
selben vier tier her wider cherent, so ist ir anplic unde ir ansihtichait
vil vorhtsam unde vil gruolich sam der donrsplic. daz ist daz, swenne
der heilige christus, der da baidiu menniske unde leu unde ar ist,
an dem jungesten tage an daz sine gerihte chumt, da ist sin anplic
denne den armen sundarn vil sorgesam unde vil angestlich. daz aver
er iuch denne da genadeclichen erchennen muoze unde gesehen muoze,
dez verliher iu selbe durch siner heiligen barmunge willen. hec
loquere.
von sant michahel.
factum est prelium magnum in celo, michael et angeli ejus
pugnabant cum dracone etc. den guoten sant michahelem, des genade
ir zallen citen wol bedurfet, den sult ir hiut sunderlichen an siner
heiligen hochcite also loben unde eren, also ir sins trostes unde siner
hilfe durftic sit baidiu ze libe unde ze sele. wan dem guoten sant
michaheli dem hat iuch unser herre bevolhen, daz iuch der sol behuten
unde bescermen vor der anevehtunge des vil ubeln tivels.
wan von aime vil grozem strite, den der guote sant michahel unde
die sinen heiligen engel mit dem vil ubeln tivel unde mit den sinen
engeln vaht, da scribt uns hiut von der guote sant johannes an dem
heiligen ampt, daz der guote sant michahel unde die sine vil wise
scar dem vil ubeln tivel unde der sinen vil swarcen scar an gesiget
unde daz der ubel tivel flutic unde siglos da wart. des frout sich
alles himiliskez here. der strit unde der signunft der ergienc aver do,
do unser herre, der heilige christus, hinze himele gefuor, wan do santer
die sinen heiligen boten uz, daz si den heiligen glouben chunten unde
predigeten verre unde nahen aller dirre werlt, unde gab in ze helfe
unde ze vollaist den guoten sant michahelen, daz siu der bescermte
von dem vil ubeln tivel. wan michahel daz sprichet:< wer ist got gelich
der sol den tievel vellen unt halsslegen>, wan der tivel der
genam sich durch sine hochvart von anegenge der werlt an daz er
got geliche ware unde daz er selbe ain got ware, des sol in sant
michahel wider trîben, der da selbe haizet unde ouch da sprichet:
< wer ist got gelich unde idoch in der selben hochverte hete
der tivel alle dise werlt also undernait unde also verre uberchomen,
daz im diu elliu also underhorc was unde im also vorhtlichen dienen
unde sinen namen ane beten muose sam ob er von rehte ir herre unde
ir scephare ware.> von diu gesatzet ouch er sich in einen vil grozen
widerstrît wider den guoten sant michahelen unde wider die heiligen
gots poten. da waften do den guoten sant michahelem die sinen ansihtigen
recchen, die heiligen gots poten, mit also getanen wicgewæfene,
mit also getanen scilten unde swerten, also er wol weste,
da si sich des tievels wol mit erwerten. ir scilt unde iriu swert unde
ir wicgewæfene daz was diu heilige gots minne unde was diu ir vil
groze diemuote unde diu ir heilige gedult, wan allez daz, daz man in
ze laster gesprach oder ze leide getet, daz vertrugen si allez vil gedulteclichen
in dem waren gots nam. daz muote aver allez den vil
ubermuotigen tievel vil sere unde wafent ouch er do dar wider die
sinen ansihtigen vorvehtære, daz was diu vil ubel haidinscaft unde die vil ubeln heidinisken herzogen unde chunige, die der tiefel alle
dar zuo starchite, daz si die heiligen gotes poten unde die heiligen
marterære marterten mit stainen, mit viwere, mit swerten unde
mit vil manigen misselichen tode. da widere so vestent do der guote
sant michahel die gots rechen dar zuo, daz si in dem waren gotes
namen die chrumpen gerehte macheten, die plinden gesehent unde
die toten hiezen uf sten, wan da von begunde sich daz gots her von
tage ze tage also ze bezeren unde ze meren, unze daz baidiu riche unde
arme unde herzoge unde chunige unde selbe der chaiser von rome
alle dem vil ubeln tivel widersaiten unde enphiengen den heiligen
glouben unde die heiligen toufe in dem namen des vater unde des
suns unde des heiligen gaistes. da wart do der tivel fluhtic unde
sigelos unde wart da verstozen unde vertriben von vil manigem
grozem dithlande unde von vil maniger guoten sele. des frout sich
do allez himiliskez her, also si wol muosen, wan unser herre der sprichet
daz selbe, daz sich des frou allez himiliskez here, swa sich ain sundære
von sime unreht bechert. von diu wart ouch da von vil groziu froude
da, da sich also manic grozez diethlant, so elliu diu heilige christenhait
bevangen hat, von der heiligen zwelfpoten lere bechert unde
touft. den sigenunft den gibt man dem guoten sant michaheli unde
ouch den sinen heiligen engeln, die er vil herer himilisker
herzoge under sime vanen uz des himilisken chuniges hove fuort unde
laitet. wan des was er mit samt in allez ein orthabe unde hat unser
herre dar umbe den gewalt im verlihen, daz er alle gute christen
sele sol enphahen unde sol den gelait geben baidiu fur in selben
unde ouch zuo dem heren paradyse, unde hat im den gewalt verlihen,
daz er iuch sol bescermen vor der anevehtunge des vil ubeln
tivels, daz iu der so vil niht gescaden mac, so er vil gerne tate, unde
hat im den gewalt verlihen, daz er unde sine heiligen engeln baidiu
naht unde tac enzwisken iu unde dem almehtigen got iwer sache
unde iwer botscaft suln werven. daz ist der guote sant michahel,
des tac ir hiut beget, unde sult ir in hiut an ruofen unde sult in hiut
loben unde eren. wan den hat unser herre, der heilige christus, also
gert, daz er da ze himele ain herre unde ain furst ist ob andern
heiligen engeln, unde hat in also gert, daz er ain herre unde ain
brobest ist des heiligen paradyses. da muoz ouch er iuch alle zuo beleiten
durch siner heiligen geburte willen.
von den engeln.
deus qui dixit de tenebris lumen splendescere, illuxit in cordibus
nostris. der grozen herscefte hochcite, die ir hiute beget, daz sint
alle gots engel, die sult ir hiut vil andahteclichen tulten unde
eren uf ir genade der selben herscefte, daz si iu des helfen umbe
den almehtigen got, daz ir noch her nach ir nachgeburn muzet werden
da ze dem frone gotes paradyse, daz si nu besezen habent. wan unser
herre der gescuof von anegenge zwo gescephede unde gab den mit
sime gotlichen segene die chraft unde die tugende, daz si in chunden
unde mohten geloben unde gern unde daz si im chunden gedienen
allez uf die rede, daz ouch si eweclichen mit samt im tailnunftic
waren sins gotlichen chunicriches, daz waz der engel unde der mennisk.
wan do unser herre von anegenge gescuf baidiu himel unde erde,
dannoch enwas weder der engel noch der mensk noch der sunne
noch der mane noch enwas uf dem himele anders niht niwan aine
diu gots genade noch enwas under dem himele uf der erde anders
niht niwan ain vinster lufte unde ain vinstriz apgrunde. dixitque
deus,< fiat lux> et facta est lux. uz dem selben vinstirn luft da gescuf
unser herre do uz alle sine here engele unde fuort die do uz dar nach
uf den himele. also er do dar nach den mennisken gescuof uz der erde
unde ouch den dar nach fuort in daz pardis unde also er do den
mennisken durch sine ungehorsam wider uz dem pardyse stiez hin
ne wider uf die erde, da er in von gescafen hete, also ergiengiz
ouch den engelen sumelichen uf dem himele. wan do unser herre die
engel uf den himele gefuort, do gab er in mit sime gotlichem segene
so groze ere, daz si alle luhten sam der haiter tac unde sam der
liehte sunne. des uberhuobe sich der aller obersten engel ainer, daz
ist der ubel tivel, wan der duhte sich selben so scone unde so ture,
daz er sins herren unde sins scephæres ebenher unde ebengenoz wol
ware. et vidit deus lucem, quod esset bona, et divisit lucem a tenebris.
do stiez in unser herre wider abe dem himele unde alle sine nachvolgære in
den selben vinstern luft, da er in von gescafen hete, unde
erlasch ouch er sa sam diu sternefurbe diu da brinnent von himel
vellet unde sa erlisket; also erswarzt unde ervinstrit ouch er unde
wart sam er do was, do er von erst gescafen wart. appellavitque
tenebras noctem. dar zuo so verdamt unde verteilt in unser herre
also durch sine hochvart, daz er nu iemer mere sol haizen< vinster
unde naht> unde daz er nu niemer mere niht guotes noch rehtes
getuon mac noch enwil. deus creavit angelum sive hominem rectum
et justum, ipse vero implicavit se multis questionibus. wan unser
herre der gescuof beidiu den engel unde ouch den mennisken
von anegenge baide rehte unde guote also, daz si an alle sculde unde
an alle sunde waren. sine waren aver dannoch ze den vollen genaden
noch ze den vollen ern niht vol chomen, da si unser herre zuo gescafen
hete, wan da solten si mit ir dienst unde mit ir gehorsam
zuo chomen sin. appellavitque lucem diem. also er ouch do daz sa
wol liez an scin werden: wan do er den tievel mit sinen nachvolgern
ab dem himel gestiez, die heiligen engel, die aver im do da dient
heten unde die dem tievel da widerstanden waren, die bestætiget er
do unde gevestent si also verre in sime lobe unde in sime diensti,
daz die nu niemer mere deheine sunde weder getuon mugen noch
enwellent, unde hat si dar zuo also gert, daz si von ir scone heizent
< lieht unde tac>, amictus lumine sicut vestimento, unde daz si nu
niemer mere choment von siner nachwendechait unde von siner hern
gegenscouwunge. milia milium ministrabant ei etc. daz ist diu groze
herscaft, der tac ir hiut beget, daz sint die grozen fursten unde die
edeln dienstman des himelisken chuniges, wan die hat er sumeliche
also gert, daz die niemer choment von siner nachwendechait,
also mit rehte die grozen fursten von ir herren unde von ir chunige.
sumelîch die varent aver under wilen en sime dienst unde in siner
botscefte, also mit rehte die edelen dienstman durch ir herren unde
durch ir chunic, allez aver den armen sundæren unde der heiligen
christenhait ze helfe unde ze troste. die aver er da ze boten sent,
die malt man iu vor zainer bezaichenunge, sumelichen mit zwain
vetchen, sumeliche mit viern, sumeliche mit sehsen vetchen. die
zwo vetche, da man die heiligen engeln mit malt, die bezeichent
die zwo heiligen minne, die si baidiu habent also von rehte hinz ir
herren unde hinz ir scephære unde die si ouch habent hinze der
hailigen christenhait, der botscefte si zallen citen da wervent fur den
heiligen christum. die vier vetche, da man die heiligen engel mit
malt, die bezeichent die zwo geburte unsers herren. diu aine geburte
daz ist daz, da er mit sime vater unde mit sime heiligen gaist ie
waz ane anegenge unde iemer ist an ende; da gent ouch die zwo
vetche dem engel oben uber daz houpt. diu ander sin geburte daz
ist daz, daz er ware gots sun an dise werlt geborn wart in warer
mennislicher nature, minuisti eum paulo minus ab angelis; da habt
ouch der engel die zwo vetche nider enneben siner sîten. die sehs
vetche, da man die heiligen engel mit malt, der gent dem engel
zwo nider fur die fuze, zwo oben uber daz hopt, zwo die habt er
enneben siner siten. die zwo vetche, die dem engel nider fur die
fuze gent, die bezeichent daz, daz daz niemen sol wizzen noch da
nach niht sol gedenchen noch betrahten, waz vor dem anegenge wære
oder waz e wære, e diu werlt ie wurde. die zwo vetche, die dem
engel obene uber daz houpt gent, die bezeichent daz, daz ouch da
niemen niht umbe wizen sol, noch daz niemen niht nach denchen
noch betrahten sol, waz noch her nach der urteil, swenne diu werlt
elliu zerget, unser herre ordenen oder scafen welle. die zwo vetche,
die der engel da enneben siner siten hat, die bezeichent daz, daz wir
anders niht suln wizen, niwan swaz unser herre von dem anegenge
unze her begangen hat. wan die selben engel mit den sehs vetchen,
die sint ouch gemalt uf ain rat; daz rat daz ist diu heilige scrift,
daz bezeichent daz, daz wir anders niht wizen suln, niwan also uns
diu scrift underwîst. statuit terminos populorum juxta numerum filiorum
dei. diu heilige scrift diu underwiset uns des, unde aller maist
unser maister, der guote sant paulus, den unser herre unze uf den
dritten himil fuort unde liez in da sehen unde horen siniu gotlichiu
tougen, die da ze himil sint: niun ordenunge unde niun chore
der heiligen engel vor unserm herren, dem almehtigen got. quia
mulier habuit decem drachmas. der cehent chor der viel aver mit
dem tivel her nider. der niun chore der ist idoch ie ainer vor dem
andern unde ie ainer ob dem andern, also si got gordent hat. alia
claritas solis, alia claritas lune etc. also vil, daz sult ir wizzen, so
der heiligen engel ist, die da ze himel sint, also vil sol ouch der
saligen lute unde der heiligen christenhait dar uf chomen, unde wirt
ouch diu heilige christenhait denne al dar nach da gordent also die
heiligen engelisken chore, die da gordent sint. die ordenunge die
sult ir da bi merchen: wan also der sunne liehter ist denne der mane
unde der mane liehter ist denne der sterne unde dannoch ain sterne
liehter ist unde grozer denne der ander, also ist ouch getan umbe
die chore unde die ordenunge der heiligen engeln, wan da ist ie ain
chor unde ain ordenunge ob der andern; also wirt ouch da aime
ieslichem sæligen manne gelont al nach sinen garnden. so wol aver
in hiut unde iemer mere des wart, et swer daz verdient daz er in
die aller nidersten ordenunge gescaft unde gordent wirt, diu da ze
himele under den heiligen engeln ist unde daz er des aller
nidersten engels genoz wirt, der da ze himil ist! wan zware der hat
iemer mere genade unde ere genuge. von diu da nach so grozen
genaden unde nach so grozen ern da sult ir zware iemer vil gerne
nach werfen, daz ir der heiligen engeln genoz da ze himile muozet
werden. des helfiu der ware gots sun durch aller siner heiligen engel
willen.
von allen hæiligen.
et audivi numerum signatorum, cxliiii milia signati. diu groze
hochcite, die ir hiut beget, daz ist aller heiligen tac, wan alle gots
heiligen die sult ir hiut loben unde eren. wan dar umbe ist dirre
heilige tac gesetzet, swa ir iuch in allem dem jar iender versumet
habet an deheiner panvasten oder an deheiner panvîre, daz ir des
allez hiut ze chantnusse chomt, unde ist ouch dar umbe gesetzet,
wan iz ist vil maniges grozen heiligen tac in dem jare, den idoch
niemen dehein ere erbiutet unde der namen nieman wæiz niwan got
aine. dar umbe ist ouch dirre heilige tac hiut gesetzet, daz diu heilige
christenhait dem selben herren sunderlichen etlich lob unde ere erbiete.
dar under sult ir idoch zaller vorderst hiut loben unde eren
den himilisken kunic, den waren gots sun, der mit sime vater
unde mit dem heiligen gaist ie was an anegenge unde iemer ist an
ende. qui predestinatus est filius dei in virtute spiritus sancti, der
an dise werlt da chom unde geborn wart heiliger von der heren maide.
wan der ist unde haizet selbe heilic aller heiligen, wan er hat mit
sime heiligen gaist alle heiligen geheiliget, et ipsum dedit caput
ecclesie, unde ist ir aller herre unde ir aller houpt unde sint si alle
siniu chint unde siniu lit. daz ist unser herre vater jhesus christus.
den sult ouch ir hiut siner vaterlichen genaden manen, wan er alle
heiligen hat gehailiget unde iuch denne baidiu mit sime heiligen gelouben
unde mit siner heiligen toufe zuo den selben ern geladen hat,
daz er die selben genaden anniu ervolle durch aller siner heiligen
willen. monstra te esse matrem, sumat per te precem. dar nach sult
ir hiut sunderlichen loben unde eren die hern kuniginne, unser frouwe
sant marien, wan dirre heilige tac hiut paidiu ir ist unde ouch ir vil
grozen herscefte, die si vil heriu kuniginne sunderlichen in ir dienst
unde in ir lob hat. daz sint alle die heiligen maide, wan die gent ir
vil hern kuniginne allez nach, swa si hine chert, mit also getanem
lobe unde gesange, daz niemen gesprechen chan noch enmac, niwan
die ainen die umbewollen von disem libe sint gescaiden, daz
ouch si vil liebiu frowe hiut mit der selben ir vil lieben scar unde
mit dem selben hern lobegesange ir vil lieben sun hiut des pit, daz
er allen den genade, die inn ir lobent unde erent. et ascendit fumus
aromatum de manu angeli in conspectu domini. dar nach sult ir ouch
hiut loben unde eren den guoten sant michahelem unde den guoten
sant gabrielem unde den guoten sant raphahelem unde alle die
heiligen engelisken chore unde ordenunge. wan daz ist zware daz
wize here unde diu groze herscaft des himilisken kuniges, die von anegenge der werlt in sime lobe unde in sime dienst her chomen
sint unde die ouch zallen citen iwer botscaft da wervent enzwisken
iu unde dem almehtigen got. die sult ir ouch hiut sunderlichen des
piten, daz si durch ir heiliger hochcite willen iwer heiligez gebet
hiut enphahen unde daz si daz hiut bringen fur den almehtigen got.
quorum patres, ex quibus christus, qui est benedictus in secula. so
sult ir ouch hiut loben unde ern die heiligen altvætere unde die
heiligen wissagen, von der geslæhte unser herre, der heilige christus,
an dise werlt geborn ist, unde idoch zaller vordest dar under den
guoten sant johannem, den heiligen gots touphære, der sine heilige
geburte unde ouch sine here gegenwurte dirre werlt zait unde
offent; den sult ir hiut an disem heiligen tage also loben unde eren,
daz er iuch hiut bevelhe dem heiligen christo. vos estis, qui permansistis
mecum in temptationibus meis. dar nach sult ir hiut loben
unde eren die heiligen zwelfpoten, wan daz sint die herren, die unsern
herren, den heiligen christum, in disem libe sahen unde horten unde
die sin angest unde sine muoge mit sampt im trugen. von diu hat er
si nu also gert, daz si nach im selbem herren unde rihtære sint aller
dirre werlt. die selben herren unde fursten die sult ir hiut also loben
unde eren an disem heiligen tage also ir des durftic sit, daz si iwer
genædege rihtære unde ertailær sin. tradiderunt corpora sua ad supplicia
propter dominum. nu sult ir hiut loben unde ern die heiligen
gots marterære, wan daz sint zware die rechen unde die geziuge
unsers herren, des heiligen christes, wan von siner heiligen minne
da mohte siu mit deheiner slahte tode nieman von betwingen sunder,
si ne liezen sich ê slahen unde toden, ê si sins heiligen namen verlougen
wolten. dar umbe hat ouch er si nu also gert, daz si von im
iemer froude habent unde iu wol gehelfen mugen ze libe unde ze
sele. sint lumbi vestri precincti et lucerne ardentes. dar nach sult
ir hiut loben unde eren die heiligen gots pihtigære, daz sint
die - - - igen pæbste unde die heiligen biscofe unde die heiligen briester,
wan daz sint zware die herren, die da haizent unde ouch sint iwer
lerære unde iwer gaistliche vatere, wan die habent mit ir guoten lere
also getan urchunde gegeben mit den guoten werchen, daz si nu
haizent unde sint diu liehtvaz der heiligen christenhait. von diu wan
nu die selben herren iwer gaistliche væter unde iwer lerære sint, so
sult ir si hiut also loben unde eren also ir des durftic sit, daz si iu
geleite geben fur den heiligen christum. post hec vidi turbam magnam
etc. nu, min vil lieben, die herren alle, die wir iu nu vor genennet
haben unde der tac ir hiut beget, daz sint allez die gots erwelten,
signati et electi, wan daz sint die heiligen zwelfpoten unde die heiligen marterære unde die heiligen pihtegære. die selben gots erwelten
die choment ouch alle an dem jungestem tage mit dem himilisken
kunige, mit dem heiligen christo, an daz sin gerihte unde
ertailent da mit samt im uber die armen sundære. von diu beidiu
von den selben gots erwelten unde ouch von den armen sundæren,
die an dem jungesten tage mit urtail da genesen solen, da
scribt uns hiut von der guote sant johannes an dem heiligen ampt.
wan do er die erwelten alle vor uz gezalt, also wir si iu nu vor
genant haben, do sach er dar nach aine menige sten vor dem gerihte
des himilisken kuniges, diu was so groz, daz die niemen ercellen
noch erahten mohte. diu selbe groze menige diu was iedoch in vil
wizer wæte unde hete ouch elliu palmen in der hende. zuo der selben
wizen scar da gehorn baidiu wir vil arme sundære unde ouch ir zuo,
ob got wil, wan diu wize wæte daz ist diu heilige toufe, da iuch der
heilige christus inne erloutert hat von allen iwern sunden. die palmen
daz sint iwer guotæte unde diu guoten werch diu zuo dem heiligen
gelouben gehorent. et clamabant voce magna dicentes: salus domino
nostro, qui sedet super thronum, et agno. diu selbe groze menige diu
ruofte unde sanc elliu vil frolichen vor dem dincstuole des himilisken
kuniges unde sait da lobe unde genade dem vater unde dem sun unde
dem heiligen gaist, dem waren gotes lambe, dem heiligen christo,
der siu mit sime verchpluote erwascen unde erlutert hete von allen
ir sunden unde siu erlost hete von dem ewigen tode. nu, min vil
lieben, daz ouch ir von dem selbem tagedinge also frolichen scaiden
muozt, des verlichiu der himiliske kunic durch aller siner heiligen
willen. hec loquere.
ewangelium.
vidit jhesus turbas, ascendit in montem. der guote sant matheus
der uns scribet von dem geslahte unde von der geburte unsers herren,
des heiligen christes, also er vil lieber herre an dise werlt geborn
wart in war mennislicher nature, der scribt uns ouch aller maist von
dem gewalte unde von dem ewigen chunicriche, da der selbe ware
gots sun mit sime vater unde mit dem heiligen gaist ie was an anegenge
unde iemer ist an ende. wan do der selbe here kunic, der
heilige christus, von den heiligen wissagen hie bevor her an dise
werlt gechundet wart, do verwanden sich des die kunige die do in
dem riche warn, swenne der kunic chome, den die wissagen da gechundet
heten, daz siu der denne ir burge unde ir landes mit sime
gewalte verstozen solte, unde widersazen si in umbe daz, also ouch
herodes da tet, der in da vil gerne erslagen hete, do er diu chint
elliu da ersluoc. regnum meum non est de hoc mundo. den arcwan den widersait er in allen selbe, der ware chunic, der heilige christus,
wan er sprichet daz selbe:< min chunicriche daz ennist hie in dirre
werlt niht, wan min riche ist unzerganclich.> von dem selben unzerganclichem
riche da sult ir hiut ain lutzel von vernem, also
uns der here kuniges scribære, der guote sant matheus, da sait unde
scribt. der sait uns hiut, wie sich ain vil groziu menege besamt hete
unde chom diu elliu zuo unserm herren, dem waren chunige, dem
heiligen christo. unde do er die menege ersach, do gienger uf ainen
berc, da er die liute elliu wol ubersehen mohte unde gesaz er da
nidere unde gesazen ouch sine junger da bi im. da tet er do uf den
sinen chuniclichen munt unde lert da, wie sich sine dienistman unde
sine rechen sulen waffen unde wie si ouch sulen vehten, die den
chuniclichen solt von im enphahen wellen. beati, inquid, pauperes
spiritu, quoniam ipsorum est regnum celorum.< sælic sint die>, sprach
der kunic,< die armes gaistes sint, wan der ist daz himelriche>. armen
gaist habent die, die des genuget, si riche oder arme sin, des in
got hat verlihen, unde die niemæns ern niht enmutent, sunder die in
der gots vorhte unde in der diemuote also lebent, daz si des niht endunchet,
daz iemen an der sele ermer sî denne si, unde die den richen
got des piten, daz er in nach disem libe sin chuniclich almuosen gebe.
beati mites, quoniam ipsi possidebunt terram. dar nach sprach der
kunic ze dem andern male:< sælic sint die die milte sint, wan
die besitzent daz ertriche.> milte sint die, die also senften muot
habent, daz si ir vinden ubels mit guote mugen gedanchen, unde die
mit allen luten ane valsk minneclichen mugen geleben unde die daz
erchennent, daz si hie ellende sint unde die dar umbe ir guot unde
ir richtuom durch got lazent unde gebent. die sint sælic, wan die
besitzent zware daz ertriche da, da niemen stirbet, daz ist daz here
pardyse. beati qui lugent, quoniam ipsi consolabuntur. do sprach der
kunic aver do:< sælic sint die die da wainent unde riusent, wan die
werdent wol getrostet.> die riusent unde wainent rehte, die zallen
citen in den vorhten sint, daz si des furhtent, daz si durch ir missetat
von ir scephære gesundert muzen werden, den si vil gerne sæhen.
die werdent aver vil wol getrostet, wan den gibt der ware trost, daz
ist der heilige gaist, warn antlaz aller ir sunden. beati qui esuriunt
et sitiunt justiciam, quoniam ipsi saturabuntur. do sprach der kunic
aber do:< sælic sint die, die da hungert unde durstet des rehtes, wan
die werdent sin wol gesattet.> die hungert unde durstet des rehtes
rehte, die alle dise werlt durch got versmahent unde die da anders
niht enminnent, niwan swaz ze sinen hulden gehoeret. wan er
denne selbe daz rehte unde die warhait ist unde si sin selbes hungert
unde durstet, von diu gesattet er si vil wol mit sin selbes gegenwurte.
beati misericordes, quoniam ipsi misericordiam consequentur. do sprach
der kunic aver do:< sælic sint die die parmherce sint, wan die werdent
tailnunftic der barmherzunge.> barmherce sint die, die in der waren
gots minne nach ir staten paidiu mit worten unde mit werchen sich
uber alle die erbarment unde allen den ze helfe choment, den si
mugen. die sint sælic, wan uber die erbarmt sich die ware erbarmunge,
daz ist got selbe, unde git in den ewigen lip. beati mundo corde,
quoniam ipsi deum videbunt. do sprach der kunic aver do:< sælic
sint die die rains hercen sint, wan die gesehent got.> rainez herce
haben die die mit der gutæte der warn erbarmunge daz antlutze unde
diu ougen ir hercen also erwasken unde erfloevt habent, daz nie der
ist beliben deheiner slahte stoube, deheiner slahte achuste, sunder der
herce durnahtic unde ainvaltic ist mit got. die sint salic, wan die
gesehent ir scephære, den noch nie deheins mennisken ouge gesach.
beati pacifici, quoniam filii dei vocabuntur. do sprach der kunic aver
do:< sælic sint die die fridesam sint, wan die werdent diu gots
chint gehaizen.> fridisam sint die die sich des zaller vorderst flizent,
daz si wider ir scephære iemer iht getuon unde ouch dar nach wider
deheinen ir ebenchristen, und ouch denne dar zuo enzwisken andern
luten vintscaft unde umminne frident unde suonent unde minnent. die
sich des flizent, die sint sælic, wan die werdent diu gotes chint gehaizen.
beati qui persecutionem patiuntur propter justiciam, quoniam
ipsorum est regnum celorum. do sprach der chunic aver do:< sælic
sint die æhtsal dultent durch daz rehte, wan der ist daz himilriche.>
daz selbe lon daz hat der kunic ouch den geheizen, die da diemuotiges
hercen unde armes gaistes sint. daz bezaichent daz, daz er daz wil,
daz sine holden baidiu redelichen leben unde ouch dar zuo anderiu
lute bezern mit dem heiligen gots worte. wan swie chuslichen der
man leben wil, daz enwert im niemen; wil aver er denne anderiu
lute an sprechen, die alsam niht entuont, da gewinnet er haz umbe.
de bono opere non lapidamus te, sed de blasphemia. wan swer durchnahteclichen
lebt, der mag ouch wol zware die warhait ze rehte wol
sprechen, der muoz aver dar umbe vintscaft unde æhtsal dulten von
der werlte. der ist ouch denne sælic, wan des ist daz himilrich.
cepit jhesus facere et docere. wan der selben tugende der hat ouch
er selbe, der himilisk kunic, sinen holden daz pilde unde die lere
umbe daz allez selbe vor getragen, daz er daz wil, daz si im des
nach volgen. wan wer wart ie diemuotiger oder milter oder barmhercer
denn er ware trost selbe ist? oder wer erleit ie grozer ahtsal durch
die warhait denn er selbe? quia dixi, filius dei sum. wan durch die
warhait wart er gecruceget unde gemartert, von diu ist ouch zware
daz himilriche von rehte sin. omnia tradita sunt a patre meo. want
durch die selben sine vil grozen diemuote so hat in sin vater nu gechront
zaime vil gewaltegem kunige uber alle dise werlt unde enwil
ouch er des niht, der selbe himiliske kunic, daz ist der heilige christus,
daz ouch sine holden, die daz himilriche da von im ze lone enphahen
wellent, daz ouch die dar nach iht anders striten oder vehten niwan
mit den tugenden, die er in nu da vor gezalt hat, unde also er in
die lere selbe vor getragen hat. beati estis, cum maledixerint etc.
wan zuo der diemuote unde zuo rehter armuote unde zuo der ahtsal
dirre werlt da sterchet er die sæligen alle zuo, wan er sprichet daz
selbe:< swenne iwer diu werlt ahte durch daz gots rehte unde
iuch sciltet unde fluochet unde iuch alles lasters unde umpildes ane
sculde, sunder niwan durch den haz mins namen zihent, so birt ir
sælic; wan des tages des sult ir iuch froen, des sult ir fro sin, wan
zware des tages so ist da ze himele iwer chrone unde iwer lon vil
groz vor dem himilisken kunige.> daz ouch ir daz selbe lon da verdienen
muzet, des helfiu der himiliske kunic durch aller siner heiligen
willen. hec loquere.
von sant martin.
ecce sacerdos magnus, qui in diebus suis placuit deo. den molten
gots troevt, den guoten sant martinum, des tac ir hiut beget, den sult
ir hiut loben unde eren unde sult in vil lieben vater hiut ane ruofen,
wan zware er hat daz verdient umbe unsern herren, daz er iu vor
sinen genaden wol gehelfen mac baidiu ze libe unde ze sele. der
guote sant martin der was nach der werlt von edeln luten geborn
unde die idoch heiden warn. do nam aver er vil lieber gots truot sich
vil fruo von, wan von siner ersten chinthait do lernder die buoch unde
die heiligen scrift unde wart dar nach vil sciere engelouben gesetzet.
e er aver do getouft wurde, do wart er des betwungen, daz
er muose swertleiten unde riter muose werden. dar under was er do
also diemutiges hercen, daz er ze siner riterscefte niwan ainen kneht
haben wolte unde daz er dem selben chnehte also vil gedient unde
also emslichen sin gescuoche abe zoch also er im, unde was also
miltes hercen, daz er allez daz durch got gab, daz er geleisten mohte.
dar under widerfuor im zainen citen in aime vil starchen winter ain
vil arm man, der was nact. do ne hete der milte gots riter niemere
niwan sins raismantels, den snait er mit sime swerte enzwain unde
gab ain tail dem armen unde leit er daz ander tail wider an. sa pi
der selben naht do erscain im unser herre, der heilige christus, in
sime slafe in dem selben mantel, den er dem armen da hete gegeben,
unde sprach zuo sinen heiligen engeln:< martinus adhuc cathecuminus
hac me veste concepit, mit dirre wæte da hat mich martin mit gevazet,
der noch ungetoufet ist.> der rede der wart do der guote sant
martin vil fro, also er wol muose, unde touft sich also balde unde
zoch sich do dar nach vil schiere in eine munichleben. da lebt er
also hailiclichen, daz er da sciere zaime apt erwelt wart unde ouch
do dar nach von der aptai zaime biscofe hinze turns erwelt
wart. dar under baidiu an der aptai unde ouch do dar nach an dem
pistuome volget er allez siner milten ader nach, wan swaz sin miltiu
hant iemer geleisten mohte, daz gab er allez in der gots minne. dar
under chom ouch ains tages ain armer man, der waz nact, fur in, do
er sich garwen wolte unde messe singen solte, unde bat in siner
genade. do sant der guote sant mertin sinen chapelane nach aime
gewant, daz er dem armen gæbe. under diu do der chapelane nach
dem gewande gienc, do zoch der milte gots man sin selbes gewande
ab unde gab er daz dem armen. do der chapelane daz gewant braht,
des er dem armen da gedaht hete, daz leit der biscof do selb an.
daz waz aver im ze wenic unde enberaicht im den lip niht den vollen.
da gienc do der milte gots furste mit nacten armen zuo dem gots
dienst. da widere ert do den sinen milten fursten der himiliske kunic,
unser herre, der heilige christus, wan er sant im da ze stet ain lieht
unde ain viwer von himele unde bewæt im da mit sinen lip unde
bedachet im da mit sin heiliges houpt die wile unze er daz here
ampt begienc unde ert in do da mit, daz er im den gewalt gab, daz
et nach den heiligen zwelfpoten nie dehain man grozeriu zaichen nie
begienc denne der guote sante martin. wan plinde unde
chrumpe unde miselsuhtige unde die mit den bosen gaisten bevangen
waren, unde mit swie getanen angesten die armen sundære bevangen
wæren, alle die zuo zim chomen, die trost unde nert der guote gots
man. dar zuo hiez er ouch drie toten uf sten in dem namen des
vaters unde des suns unde des heiligen gaistes. daz ist der guote
sant martin, des tac ir hiut beget, der hat manic grozez zaichen begangen,
diu iu ummugelich ze sagen unde ouch ze vernemen warn,
wan von sinen grozen zaichen, diu er begienc, unde ouch von vil
manegen grozen sinen tugenden, die er het, so ist er unde haizet
ain rose unde ain gimme aller briester. dar zuo eret in unser herre
sunderlichen da mit, daz er vil lieber vater sinen tot unde sinen
heiligen ende vil verre vor weste. do er vil lieber gots truot an sime
todepete gelac unde er disen lip verwandelt, do chom dar der guote
sant michahel unde nam da ze sich die sinen sæligen sele unde furt
die zuo dem heren paradyse. da chomen im do engegene die heiligen
gotes engele unde enphiengen die do da mit lobe unde mit gesange
die sinen heiligen sele vor dem purgetor der himilisken jerusalem.
daz selbe here lobegesanc daz erhort der guote sant severinus,
der heilige erzebiscof von cholne, under diu unde er an sime heiligen
gebet was; do offent erz unde sait ez sinen chapelanen, daz des sinen
vil lieben gebruoders, des guten sant martines, sele die heiligen engel
mit lobe unde mit gesange zuo dem frone gots paradyse fuorten. do
man do den guoten sant martinen der erde bestaten solte, under diu
do stuont der guote sant ambrosius, der here ertzpiscof von mailane,
da ze mailane ob sime alter in dem gots dienste. da nam in unser
herre, also sine genade was, in der stillemesse unde fuort in hinze
turns, daz er da den sinen vil heren huskenoz, den guoten sant
martinen, der erde da bestatet. diu stillemesse diu duhte idoch die
sant ambrosigen phafhait al ze lange. do aver er do wider chom,
also unser herre do wolte, unde sin ampt do vol braht, do offent er
alrest diu gots tougen, wie er den guoten sant martinen, den heiligen
piscof von turns, da ze turns der erde bestatet hete. daz ist der
heilige gots man, daz ist der guote sant martin, den unser herre selbe
baidiu lebendigen unde toten also gert hat. zware den enmuge wir
vil arme sundære niemer vol loben noch vol eren, niwan daz
rate wir iu daz ir in hiut aller der genaden mant unde er vil lieber
vater mit deheime sundære ie begienge unde daz er iuch hiut mit
sime heiligen gebet mit libe unde mit sele in die genade enphelhe
des heiligen christes.
von sant andree.
non vos me elegistis, sed ego elegi vos, ut eatis et fructum
afferatis etc. den heiligen gots boten, den guoten sant andream, des
tac ir hiut beget, den sult ir hiut loben unde eren unde sult in vil
lieben gots poten hiut an rufen, wan zware er ist unserm herren also
liep, daz er iu vor sinen genaden wol gehelfen mac baidiu ze libe
unde ze sele. wan unser herre, der heilige christus, der durch die
armen sundære her in dise werlt da chom, der erwelt im uzer alle
dirre werlt sunderlichen niwan zwelf herren dar zuo, daz die sine
junger wæren unde daz diu werlt elliu dar nach ir junger ware. wan
er elliu herce gescaffen hete, von diu so erchande er ir herce dar zuo
unde hete in die genade sunderlichen dar zuo verlihen, daz si des
wirdic waren, daz si nach im selbem maister unde herren wæren aller
dirre werlt. wan zware si nerchanden sin niht, sin erwelten sin niht
enweder ze herren noch ze maister, sunder er erchande ir herce
wol. von diu so erwelter siu im selbem dar zuo, daz si im mit ir
dienst unde mit ir arbaiten so getan dienst unde so getan wuocher
brahten, der iemer ewic wære, daz ist diu heilige christenhait. ambulans
jhesus juxta mare galylee. von der selben heren gots walunge
da scribet uns hiute von der guote sant matheus an dem heiligen
ampt, wie unser herre, der heilige christus, bi dem mere gienge. da
gesaher uf dem mere die zwene herren, den guoten sant petrum unde
sinen bruoder, den guoten sant andream, des tac ir hiut beget. die
waren beide viskere. den gebot er da beiden mit sime gotlichen gewalte,
daz si im nach volgeten unde daz si sine jungeren wurden,
so machet er siu dar zuo, daz si viskare waren der lute. sa bi dem
worte do liezen si allez daz daz si geleisten mohten unde wurden
sine junger. quos elegit in ipso ante mundi constitutionem. zware die
herren die muose im idoch unser herre von anegenge der werlt sunderlichen
dar zuo erwelt unde gordent haben, die in da vor niemere
weder gesahen noch gehorten unde die idoch niwan durch ain sin
gebot, ad unius jussionis vocem et cetera, von huse unde von hove
unde von wibe unde von chinden unde von elliu diu giengen
unde si geleisten unde gewinnen mohten unde wurden sine junger.
dar umbe hat er si nu also gert, daz si nach im sint maister unde
herren aller dirre werlt, wan zware daz sint die heren viskære, die
uz dem mere dirre werlt mit dem netze des heiligen glouben die
heiligen christenhait da besamt habent. non omnes obediunt ewangelio.
wan also ain man ain netze wirfet in einen wac unde ettelichen
visce dar uz væht unde ziuht unde ouch ettelichen hindane
fliuht unde fluzt, also habent ouch die heiligen gots boten die heiligen
christenhait zuo dem stade gezogen des heiligen glouben unde sint
die ungetriwen juden unde heiden hindan geflozen unde geflohen.
von diu sint si zware die heren scefstiurare der heiligen christenhait,
wan die suln si sunderlichen bescermen nach dem heiligen christo
in den unden unde in der fraise dirre werlt. opera que ego facio et
vos facietis etc. under den herren allen ist idoch der guote sant
andreas, des tac ir hiut beget, der alrest scefstiurare, der iuch durch
sine guote da sol bescermen baidiu ze libe unde ze sele. wan er was
der aller erst man, der mit dem netze des heiligen glouben vil manige
guote sele zuo dem stade hat gezogen des ewigen libes, wan
er vil lieber gots truot was zware der aller erste man, den im unser
herre, der heilige christus, uz aller dirre werlt ie erwelte zaime vil
heren boten unde zaime vil lieben junger. von diu hat er in sunderlichen
da mit gert, den guoten sant andream, daz er also groziu zaichen oder grozeriu begienc sam er selbe: wan unser herre, der
heilige christus, dern hiez mit sime gotlichem gewalte niwan drie
toten uf sten, da wider hiez aver der guote sant andreas in dem
namen des heiligen christes ains tages wol vierzic toten uf sten, an
ander die dier sunderlichen zandern citen hiez uf sten. dar zuo blinde
unde chrumbe unde mit swie genannen noten die armen sundære
bevangen waren, alle die die zuo zim chomen, die trost alle der
heilige gots bot. dar under heten ouch die heiden den sinen vil lieben
huskenoz, den guoten sant matheum, den heiligen gots boten, bestumbelt
bi den ougen. dar chom do der guote sant andreas unde
gab dem vil lieben gots boten sin gesihen widere. des wart ouch er
do so namehaft under der haidenscefte, daz er der vil manic unzallich
tusent bechert. do aver do daz zit chom daz er vil lieber gots
bot disen lib verwandeln solte, do chom er hin zainer stete, diu hiez
patras, die heter da vor bechert von der haidenscefte, die wolt er
ouch do da vol bestetigen an dem heiligen gelouben. wan dar was
do chomen ain vil ubeler haiden, der hiez egeas, der was ouch rihtære
da ze der selben stete, der wolt die heiligen christenhait, diu da was,
des betwingen, daz si diu apgot unde den tievel ander stuont an gepet
heten unde daz si die haidenscaft wider an gegangen heten. zuo dem
chom do der guote sant andreas unde wolt den da von sime ungelouben
bechert haben. do ne huolfen aver elliu siniu guoten wort
da ze des tivels chint niht, sunder nach vil maniger siner guoten
lere, die er dem haiden vor sait von allen den genaden, da unser
herre, der heilige christus, sine arme hantketat mit sime heiligen
tode an dem heiligen cruce mit erlost, do hiez der valandes man den
vil lieben gots boten an dem selben cruce martern, da er sin got,
des gelouben er da lert, da an gecruciget unde gemartert wart, unde
hiez daz man den heiligen gots boten zuo dem cruce iht nagelet,
sunder daz man in zuo dem cruce mit sailen punde dar umbe,
daz sin tot unde sin marter deste langer ware. da hienc ouch do der
heilige gots pot lebentiger an dem cruce zwene tage unde zwo naht
unde stuonden vor sime cruce wol zwainzic tusent, den sait er vil
lieber vater al die wile daz heilige gots wort vor, die wile unze daz
diu sele in im was, unde wart do da von der ruof unde diu clage so
groz von der heiligen christenhait, daz der heilige gots bot so lange
da gecruciget unde gemartert wære, daz im der haiden daz ervorhte
unde chom dar unde wolte den gots poten selbe ab dem cruce erloest
haben. do hete aver der heilige gots bot so lange garbaitet mit der
herten marter, daz sin heiligiu sele unde sin gaist von der marter
muode was, unde bat er unsern herren des, daz er sin arbait unde sine marter da vol enden muose. des gewert in unser herre do, wan
er sant im von himele ain lieht so grozez, daz da vor weder in noch
sin cruce niemen weder gesehen noch beruoren mohte. in dem selben
lieht do fuorten die heiligen engeln die vil sæligen sele uf zuo dem
heiligen christo. daz ist der liebe gots bot, der guote sant andreas,
des tac ir hiut beget, daz ist der iwern scephen unde der iwern
rihtære ainer unde ouch zware der aller erste. der ist ouch also milte
unde also guote, daz ir im vil lieben vater des vil wol sult getruwen,
daz er an dem jugensten tage die sinen urtaile dar nach chere,
daz ir mit samt im iemer muozet haben froude unde genade.
von sant thoma.
thomas unus ex duodecim non erat cum eis, quando venit jhesus.
den guoten sant thoman, den heiligen gots boten, des tac ir hiut
beget, den sult ir hiut loben unde eren unde sult in vil lieben gots
boten hiut ane ruofen, wan zware daz ist der herre, der des vor aller
dirre werlt sunderlichen wirdic was, daz er unserm herren, dem heiligen
christo, mit siner hande graif durch sine heiligen verchwunden. der
herre, daz sult ir wizen, der mac iu zware wol gehelfen vor unserm
herren, dem heiligen christo, baidiu ze libe unde ze sele. wan do
unser herre nach siner heiligen urstende zuo sinen jungern chom unde
er in ir herce mit siner heiligen urstende getroste unde gefroute, daz
in von sime heiligen tode vil sware unde vil leidic was worden, done
was aver der ir vil lieber huskenoz, der guote sant thomas, bi in
niht. do er aver zuo zin chom, do saiten si im, wie si unsern herren
gesehen heten unde wie er si getrost unde gefrout hete. do sprach
der guote sant thomas:< daz enwil ich niemer gelouben, daz der von
dem tode erstanden si, ich engrif im alrest mit miner hende in sine
siten unde engrif im alrest mit minen vingern durch sine hende;
anders enmach ich siner urstende niht gelouben.> do chom aver unser
herre dar nach zuo sinen lieben jungern, do was ouch do der guote
sant thomas bi in. zuo dem sprach do unser herre:< thoma, nu duo
also du da gesprochen habest: grif her mit diner hende in mine siten
unde grif mit dinen vingern durch mine hende unde enhabe deheinen
ungelouben noch deheinen zwivel an mir niemere.> do sprach der
guote sant thomas:< dominus meus et deus meus; du bist min herre
unde min got.> daz ist der guote sant thomas, des tac ir hiut beget,
den sult ir hiut wol loben unde eren, wan daz sult ir wizzen daz daz
ane sache unde von geschihte niht enchom, daz der erwelte gots truot
bi andern sinen huskenozen do niene was, do unser herre nach siner
heiligen urstende von erst wider zuo zin chom, unde daz er des ane
sache allez niht verhancte, daz der sine vil lieber junger deheinen
ungelouben oder deheinen zwivel annim iht mere iemer gewinnen
solte denne ander sine huskenoze. sunder daz was allez also, daz sult
ir zware vil wol wizen, unsers herren wille unde sin heiligiu ordenunge,
daz er daz wolte, daz der sine erwelte junger annim gezwivelt
unde im durch sine heiligen verchwunden griffe dar umbe, daz
er mit sime ungelouben unde mit sime zwivel an uns vil armen sundæren
vor andren sinen huskenozen die wunden hailte allez zwivels
unde allez ungelouben. in omnem terram exivit sonus eorum et cetera.
wan dar umbe enwolt in unser herre des niht erlazen, den guoten
sant thoman, ern muoze varn in indiam, in daz aller uzerst dietlant,
daz uf disem ertpoden ist, unde er muoze dar chunden unde predigen
den heiligen gelouben. wan under allen den heiligen zwelfpoten so
was deheiner, der so offenz urchunde gæbe der heiligen gotes urstende
so der guote sant thomas, wan ir deheiner dern mohte idoch des
niht gesprechen< ich graif dem heiligen gotes sun nach siner heiligen
urstende mit der hant durch sine siten> niwan aine der guote sant
thomas. des muoz ouch er vil lieber gots truot mit grozern arbaiten
denne ander sin huskenoze der heiligen gots urstende urchunde geben
durch alle die wilden haidenscaft unze in daz aller uzerst dietlant.
quia vidisti me, thoma, credidisti. von diu sone mugen sich des an
dem jungesten tage weder die juden noch die heiden niht ensculden,
sine haben alle wol vernomen den heiligen gelouben unde daz offen
urchunde der heiligen gots urstende. von diu swelhe denne
dar under abtrunnic sint worden, die des heiligen gelouben niht enphangen
haben, die werdent leider deste harter vertailet unde verdamt.
swelhe aver den heiligen gelouben da enphangen habent, daz sint, ob
got wil, die vil saligen. wan daz gehiez unser herre, der heilige
christus, dem guten sant thome, do er zuo zim sprach:< thoma, nu
hastu mich gesehen, von diu geloubestu nu ane mich. nu sint ouch
die vil sælic, die mich nie gesahen unde idoch an mich geloubent.>
diu rede diu ist uns armen sundæren ain vil trostsamiu rede unde
allen den, die den heiligen glouben enphangen habent, ist daz getan,
daz si den mit den guoten werchen nach sime rehte behaltent. nu
min vil lieben, da fleht in hiut umbe, den heiligen gots poten, den
guoten sant thoman, also er vil lieber gots truot vor andern sinen
huskenozen dem heiligen glouben offenz urchunde hat gegeben unde
da er ouch selbe in dem namen des heiligen christes vor der vil
ubeln haidinschefte hiut an disem tage umbe gemartert ist, wan er
iwer ertailere unde iwer rihtære ainer ist, daz er iu des helfe, daz
ir den selben heiligen glouben also behalten muzet, also er iu selbe an dem jungesten tage hinze dem ewegen libe ertailen muoze.
von den zwelfpotten.
ut notum faceret nobis sacramentum voluntatis sue. die heiligen
gots poten, den guoten sant n., der tac ir hiut beget, die sult ir hiut
loben unde eren unde sult si vil lieben gots poten hiut an ruofen,
wan zware daz sint die heren amptliute unde die geweltigen furstrite
unsers herren, des heiligen christes. wan die hat er also gert unde
hat in sin selbes gewalt also verre verlihen, daz si iu wol gehelfen
unde genaden mugen beidiu ze libe unde ze sele. wan unser herre,
der heilige christus, der hat si sunderlichen uzer aller dirre welt also
erwelt, daz si des von sinen genaden wirdic sint, daz si sine vriunt
unde sine sundertruot haizent unde sint, unde hat in also mit rehte
ain herre sinen haimelichen sundertruten siniu tougen unde sinen
gotlichen willen also verre uf getan, instaurare omnia que in celis
et que in terra sunt in christo - - - daz in daz vor andern gots truoten
chunt unde gewizen ist, wie er von anegenge der werlt in siner
chuniclichen ordenunge daz uf geleit hete, wie er mit sin selbes tode
den himel unde die erde versuonen wolte unde wie er sine vil arme
hantketat von des vil ubeln tivels gewalte erlosen wolte unde wie
er die armen sundære den heiligen engeln da ze himele genozsamen
wolte. celi enarrant gloriam dei etc. wan diu gots tougen diu
warn elliu den heiligen gots poten, dem guoten sant n., der tac ir
hiut beget, unde andern ir huskenozen e chunt unde gewizen e andern
gotes truoten. daz waz allez von der rede, daz si die genade alle horten
von sin selbes munde, unsers herren, wan der gab in zware den sin
unde den wistuom von siner bruste unde mit sime gotlichen munde,
da von si so ere habent, daz si vor andern gots truoten sunderlichen
sint unde haizent die himele dirre werlt da von: wan also verre so
der himel gehohet ist von der erde, also verre hat si unser herre
gehohet unde gert uber alle dise werlt; unde also unser herre in
siner gotlichen magenchrefte sunderlichen sin haimewesen unde sine
reste hat in dem himel, also hat er ouch sunderliche sine reste bi
den sinen heiligen poten, wan er hat in ir herce mit siner heiligen
minne dar zuo erfullet unde erwelt. diu sunne diu da von den himeln,
daz sint die heiligen gots poten, luohtet unde scint, daz ist der ir vil
grozer wistuom, da si alle dise werlt unde alle die heiligen christenhait
mit habent erluhtet, daz ist ir vil suze gespræche, da si mit ir
vil grozen wistuom der armen sundære herce zuo dem heiligen
glouben mit gewaichet unde becheret habent. die vil manigen sternen
die da an den himelen sint, daz sint die ir vil mænege guote tugende,
wan zware der heten si also vil also im selben daz wol gezam, dem
heiligen christo, des ansihtige poten si da waren. die donrspliche
unde die donrsslege die da von den himeln choment, daz sint diu
ir vil manigen grozen zaichen, die si begiengen, die heiligen gotes
poten, der guote sant n., der tac ir hiut beget, unde ander ir huskenoze.
wan zware der begiengen si so vil in dem namen unsers herren,
des heiligen christes, zaime urchunde unde zainer vestenunge des
heiligen glouben, daz elliu disiu werlt sich da von wol gepezrn unde
pecheren muose. daz gerigene daz von den himelen unde von den
wolchen chomen ist, daz sint ir heiligiu worte, diu si gesprochen
unde gescriben habent, wan da mit habent si die heiligen christenhait
unde die saligen hercen erwasken unde erflout hinze dem ewigen lip.
et opera manuum ejus annuntiat firmamentum. daz sint zware die
lebentigen himele, da unser herre, der heilige gotes sun, inne reste
unde sin haimewesen da bi haben wil, unde sint ouch zware die
sprechenden himile, die den selben lieben gots sun da gechundet unde
eroffent habent aller dirre werlt, sime heiligen namen ze lobe
unde zeren unde aller dirre heiligen christenhait ce troste unde ze
genaden unde ze haile. unde also verre so er selbe mit sime gotlichen
gewalt von anegenge der werlte den himel hat gesundert von der
erde, der ware gots sun, unde daz viwer hat gesceiden von dem wazer,
also verre sundernt die selben heiligen gots poten an dem jungestem
tage mit dem gewalte, den si da habent von dem heiligen christo,
die armen sundære von den guoten unde von den rehten, die sæligen
christen, die ir heilige lere da wol behalten habent, von den juden
unde von den haiden. nimis honorati sunt amici tui, deus. daz sint
die heiligen gots poten, der guote sant n., der tac ir hiut beget, die
unser herre vor andern sinen truten also geheiliget unde gert hat,
die ne mugen wir vil arme sundare niemer vol loben noch vol eren,
wan zware daz sint die geweltigen unde die heren scephen unsers
herren, des himilisken chuniges, des heiligen christes, nach der urtaile
unde nach der volge er baidiu die saligen behaltet hinze dem ewigen
libe unde die unsæligen verdamt hin ze dem ewigen tode. die herren
die sult ir unde muzt ir wol paidiu furhten unde ern. ir muozt si
furhten, wan si habent den gewalt, daz si iuch nach iwern garnden
in den sunden wol mugen gebinden unde hin ze dem ewigen
tode wol mugen vertailen. ir sult si ouch wol eren, wan si habent des vil guoten gewalt, daz si iu wol mugen gantlazen aller iwer sunde
unde iu nach iwerm guotem willen wol mugen erteilen hin ze dem
ewigen libe. hec loquere.
von den zwelfpotten.
isti sunt, qui viventes in carne plantaverunt ecclesias sanguine
suo. durch iwer selber hail unde durch iwer selber sælichait sult ir
die heiligen alle loben unde eren, die unser herre selbe hat gehailiget
unde gert, unde sult aver die heiligen gots boten, den guten sant n.,
der tac ir hiut beget, sunderlichen also loben unde eren, also si unser
herre selbe vor andern sinen heiligen hat geheiliget unde gert, wan
er hat si also gert, daz si ob andern sinen heiligen sint fursten unde
herren. von diu muget ir die vil gerne loben unde ern vor andern
gotes truoten, wan zware si mugen iu vor sinen genaden baz gehelfen
denne ander sine trute baidiu ze libe unde ze sele. daz ist idoch allez
von der rede, daz sult ir zware vil wol wizen, wan also verre ir ere
grozer ist denne anderre heiligen, also ist ouch zware ir arbait
unde ir dienst grozer denne anderre gots heiligen. wan swer
ainen wilden walt von ruochem stoche sol ruoten unde sol ze guotem
ardacher bringen, des arbait muoz grozer sin denne des si, der den
guoten ardacher mit dem pluoge denne dar nach puowet. also ist ouch
der heiligen gots poten, des guoten sant n., der tac ir hiut beget,
dienst unde arbait grozer denne anderre gots truote, wan si habent
die heiligen christenhait mit ir vil grozer arbait unde ouch dar zuo
mit ir verchpluote von den ruhen stochen, von der wilden haidinscefte
erroute unde bechert. spectaculum facti sumus mundo etc. unde wie
groz arbait si dar an geleit haben, die heiligen gots poten, e si die
heiligen christenhait von der wilden haidinscefte erruot unde bechert
haben, daz urchundet uns der selben heren ruotere ainer, daz ist unser
maister, der guote sant paulus. der sprichet also:< min vil lieben gebruoder,
daz sult ir wizen, daz iwer chraft unde iwer sterche, die ir
habet an der sele hin ze got, unde iwer wistuom, den ir habet an
dem heiligen gelouben, unde iwer edele, die ir dar an habt daz ir
diu gots dienestlute haizet, diu ist uns, mir unde andern minen
huskenozen, zwar vil harte unsanfte an chom, wan iwer altvordern,
daz was diu haidenscaft, der flize was aller maiste dar an, wie si vil
manegen tivel unde vil manic apgot an gebet, unde was ir fliz aller
dar ane, also in ir phaffen da vor saiten, so si durch ir got iemere
unpildes unde iemere unchuskait begiengen, so si dem ir got, dem
vil mern tivel, ie lieber waren. do aver wir, ich unde ander mine
huskenoze da widere daz heilige gots wort unde den heiligen glouben
ir vor saiten, daz niwan ain ware got ware, der vater unde der sun
unde der heilige gaist, der si gescaffen hete, der si an dem heiligen
cruce mit sin selbes tode von dem ewigen tode erloest hete, unde daz
der selbe ware got alle unchuske unde allez unreht hazt unde allez
rehte unde alle triwe unde alle warhait unde alle chuske mint unde
liebet unde daz er dar umbe den ewigen libe gabe, da luffen ubele
unde guote unde alle die zesamine, die da waren, unde chaften uns
an, sam ob wir ungehiwer waren. sumeliche die fluochten uns, sumeliche
die pluowen unde halslegeten uns, da wider segent wir si unde
baten umbe ir hail. dar under muose wir idoch hungerge unde durstige
unde nacte von huse ze huse, von stete ze stete von der grozen
æhtsal fluhtige gen. wan elliu disiu werlt diu het uns ze dem nide
unde ze dem haze, sam ob wir vertailtiu unde verdamdiu lute waren
unde sam ob unser herre, der heilige christus, siner genaden unde
siner barmunge annuns, sinen vil armen jungern unde sinen vil armen
boten, vergezen hete. wan swa wir zuo cherten, da traip man uns
also versmahlichen uoz sam den bosen mist, den man fur die tur chert.
nam in christo jhesu per evangelium ego vos genui. von diu, min
vil lieben gebruoder,> sprichet der guote sant paulus,< ir muget wol
vil guoter maister unde vil guoter lerære gewinnen, idoch sin wir,
zware ich unde ander mine huskenoze, sunderlichen die waren
gaistlichen vater, die iuch da habent erborn mit dem heiligen gelouben
hinze dem ewigen libe.> pater, quos dedisti mihi, volo, ut
ubi ego sum et illi mecum sint. daz sint die herren unde die lieben
vater, der guote sant n., der tac ir hiut beget, die iuch da mit ir
also grozen arbaiten hinze dem ewigen lip erborn habent; die ne
muoget ouch ir niemer vol loben noch vol ern, noch enmuget ir ir
triwe unde ir dienstes niemer vol danchen, sunder ir dienstes des
muz er in selbe danchen unde loben, unser herre, der ware gots
sun. nu hat er in also gedanchet unde gelont, daz si hie enerde die
obersten fuorsten unde diu obersten hopt sint nach im selbem aller
der heiligen christenhait unde hat si da ze himele also gert, daz si
da in siner chunichlichen hochcite im iemer die liebesten unde die
nahsten sint, unde hat si sunderlichen also gert, daz si daz himelriche
selbe wol mugen geben unde ouch versagen, swem si wellent,
unde hat in den gewalt verlichen, daz si die uz genomen fursten sint,
die mit samt im da an dem jungestem tage suln rihten unde ertailen
aller dirre werlt. von diu wan nu die selben heren gots fursten so
groze arbait durch iwer sælde erliten habent, so sult ir si hiut des
piten unde sult in des wol getruwen, daz si ir gerihte unde ir urtail
an dem jungestem tage hin ze den genaden also verre geruochen
zechern, daz ir da vor dem almahtigen got ir vil grozen arbait ain
ansihtigez urchunde iemer muozet sin ir vil heiligem namen iemer da
ze lobe unde zern unde iu ze helfe hinze dem ewigen libe. hec loquere.
von den marteræren.
sancti per fidem vicerunt regna, operati sunt justiciam, adepti
sunt repromissiones. disen heiligen tac, den sult ir hiut tulten
unde eren, den heiligen gots marteræren, dem guoten sant n., der tac
ir hiut beget, ze lobe unde zern unde sult si vil heren gots marterere
hiut an rufen. wan zware si habent mit ir marter daz verdienet, daz
si iu wol gehelfen mugen vor unserm herren, dem heiligen christo,
beidiu ze libe unde ze sele. wan die heiligen mærterære die ne chunden
anders nihtis niwan daz si an got geloubten unde daz si sprachen:
< wir sin christen unde gelouben an den heiligen christum>. dar umbe
so ahten ir die chunige unde die rihtære die do waren, wan die warn
dannoch heiden, unde e die selben heiden den heiligen marteræren
den lip ane griffen unde e si die marterten, e tailten si in vor baidiu
liebe unde leit, frouden unde unfroude, si tailten in vor allez daz liep
unde alle die froude, die disiu werlt hat, wan si buten in golt unde
silber unde aigen unde lehen allez uf die rede, daz si dem heiligen
christo widersaiten unde daz si diu apgot unde den tivel ane petten,
unde tailten in do da widere allez daz lait unde alle die marter vor,
der si in chunden erdenchen, uf die rede: ob si durch die werltliche
eren niht wider cheren wolten, daz si aver durch die vil starchen
wîze dem heiligen christo aptrunnic muosen werden. diu werltliche
ere unde der werltliche richtuom dern was aver den heiligen
marteræren aller hiut niht mærre denne ain stinchinter mist, wan ir
golt unde ir silber unde swas si gelaisten mohten, daz gaben si allez
selbe in der warn gots minne. der grozen marter, die man in ouch
da vor tailte, der waren si vil fro. da griffen ouch do die gots vint
die heren gots truote ane aller erst an dem guote, wan si fremedeten
in huos unde hof unde wider tailten in aigen unde lehen. dar nach
griffen si in ouch den lip an. alii ludibria et verbera experti sunt
etc. wan die heiligen gots truote die viengen unde behuten si vil
lasterlichen unde wurfen si mit isinem gebende in die charchare, da
stanc unde vinster unde elliu angest unde not inne was, unde furten
si aver her wider uz ie ze grozern wizen unde ze grozern noten. daz
taten si idoch allez uf die rede, daz si sich des dar under bedæhten,
ob si dem heiligen glouben unde dem heiligen christo widersagen
wolten. vobis datum est pro christo, ut non solum in eum credatis,
sed ut pro illo patiamini, do het aver in der heilige christus ir herce
mit sime heiligen gaist also gevestent ze sime lobe unde ze sime
dienst, daz si von siner heiligen minne mit deheiner marter niemen
mohte betwingen. wan dar zuo so sant er in ouch vil emzichlichen
sinen heiligen engel, der si in ir angesten troste unde si zuo
der marter sterchet unde vestent. wan zware ir marter diu was also
manicvaltic, also in des tievels chint iemer aller maiste chunden erdenchen.
obduraverunt ora leonum. wan si sluogen si ane mit pliginen
gaislen, unze daz in daz fleisk muose abe fuolen, si hiengen si uf unde
chratzten in daz fleisk abe mit iseninen chruelen, unze daz in diu rippe
plecten, unde sielcen in denne ir wunden unde wurfen si denne in
der wilden leun groube, daz si si frazen. dar giegen aver die wilden
leun sam die zamen hunde unde lecten den heren marteræren ir fueze.
uz den noten allen unde uoz andern dannoch vil manigen lost unser
herre die sinen heren mærterære uz dar umbe, daz er si dannoch ie
ze grozer marter fristen wolte unde daz baidiu von sinen grozen
zaichen, diu er mit samt in begienc, unde ouch von ir vil grozen
tugenden, daz si vil gedulticlichen unde vil frolichen unde maniges
misseliches todes gemarteret wurden, sich diu werlt gepezern unde
becheren muse. et nos tantam habentes inpositam nubem testium.
daz sint die heren gots marterære, der guote sant n., der tac ir hiut
beget, die ne muge wir vil armen sundære zware niemer vol
loben noch vol ern, wan si habent daz verdient, daz si haizent unde
sint die chenphen unde die rechen unsers herren, des himilisken
kuniges, des heiligen christes. wan die habent baidiu mit ir guoten
tugenden unde ouch mit ir verchpluote den kunigen unde den fursten
dirre werlt also ane gesiget, daz si nu fluhtic unde sigelos sint worden.
wan swa ie marterære da gemartert wart unde swa ie aines pluot
da nider chom, daz waz ain tunge dirre werlt, wan da wuohs diu
heilige christenhait von an dem heiligen glouben. wan da begienc
unser herre durch die sinen vil lieben marterære ie so groze zaichen,
da von sich diu werlt elliu also bechert, daz ie wider aime marterære
zehenzic oder tusent wider uf stuonden, die alle an den warn gots
sun geloubten. dar under sult ir hiut piten suderlichen die heiligen
gots marterære, den guoten sant n., der tac ir hiut beget, daz si iu
des helfen mit andern ir husgenozen, daz ir den heiligen glouben,
da si mit deheiner marter niemen mohte von bringen noch betwingen,
daz aver ir den mit andern guoten werchen also behalten muzt, daz
in der ir vil manicvalten genaden, der si hiut da ze lone von dem
heiligen christo habent enphangen, anniuwern letzten ettelich
tail muze werden. des verlichiu der ware gots sun durch siner heiligen
marterære willen. hec loquere.
von den marteræren.
fili mi, nolite negligere disciplinam domini etc.. die heiligen
gots marterære, den guten sant n. unde sine heiligen huskenoze
guoten, der tac ir hiut beget, die sult ir hiut loben unde eren unde
sult si vil hern gots trute hiut an ruofen. wan zware si mugen iu
wol gehelfen unde mugen iuch wol versprechen vor unserm herren,
dem heiligen christo, wan dem habent si so liebe gedienet, daz er
si nu baidiu sin edel dienstmanne unde ouch siniu vil lieben chint
haizt. siniu kint haizet er si von diu, wan si habent im gehorsamt
alles sins willen unde alles sins gebotes, also mit rehte diu guoten
chint ir vil liebem vater. sine dienstman heizent si iuch von diu,
wan si habent im also lange gedient unde sint im bistendic gewesen
die wile unze si der lip gewert. dar umbe mint si nu unser herre got.
quem enim diligit dominus, corripit. wan die dienstman unde diu
chint diu sint unserm herren lip unde amphanclich, die durch in tuont
unde durch in lazent unde die er in siner vaterlichen zuhte
hat unde die siner zuhte war nemt. wan also ain iegeliche guote vater
sin chint unde sinen lieben sun mit siner vaterlichen zuhte dar zuo
ziuht, also er im sin guot unde sin erbe lazen unde dingen wil, also
ziuht ouch unser herre, der himiliske vater, mit vil manigen angesten
unde arbaiten dirre werlt diu sinen chint dar zuo, den er sine genade
unde sin riche geben wil. der rede der habe wir guote urchunde an
dem heren gots truote, dem guoten sant n., des tac ir hiut beget, unde
an sinen huosgenozen, wan die hete unser herre in siner vaterlichen
zuhte also lange, unze daz si daz verdient habent mit ir gehorsam,
daz er si hat gechront ze sinen heren marteræren. christus passus
est pro nobis, vobis relinguens exemplum. der selben rede der gibt
uns zaller vorderst urchunde unser herre, der ware gots sun, der
heilige christus. wan do er ware hailant der nature annim niht enhete
in siner gothait, da er dehein arbait doer dehain zuht an erliden
mohte, do chom er ware trost her in dise werlt in sins vater botscefte
unde nam er sich in siner gehorsam die unsern armen mennislichen
nature an der umbe, daz er dar an angest unde zuhte erliden mohte
ouch in sins vater gehorsam. wan daz tet er vil lieber herre
allez dar umbe, daz er baidiu mit sinen gerozen arbaiten unde mit
sime angestlichem tode uns erlost von dem ewigen tode unde daz er
uns daz pilde unde die lere selbe vor truge, ob er ware gots sun
angest unde zuht lide in sins vater gehorsam, der an alle sunde an
dise werlt da chom unde geborn wart, daz aver wir arme sundare
vil pillichen arbait unde zuht dulten von unserm herren durch unser
vil manige sculde, unde trug uns ouch des daz pilde unde die lere
allez selbe vor, wie wir dise werlt unde die zerganclichen ere unde
froude dirre werlt versmahen solten durch die ewigen froude unde
ere. wan da von lese wir an der heiligen scrift, wie er zainen citen
funf tusent man spist mit funf broten. disiu selbe menige diu wolt
ouch in vil lieben trost do zaime herren unde zaime chunige haben
gesetzet unde erhaben. do versmaht aver er die werltlichen unde die
zerganclichen ere durch die ewigen unde durch die unzerganclichen
ere also verre, daz er durch die ewigen ere dulte laster unde itwiz
unde durch der ewigen eren willen sich lie pinden unde an slahen
unde sich lie hehen unde ane nagelen an daz cruce unde dar an starb
vor allen sinen vinden. wan dar umbe hat in sin vater nu, mit dem
er ie was in siner gotlichen nature, also gehohet unde gert
an der selben mennislichen nature, daz er in siner gehorsam zuht
unde arbait da an erliten hat, daz er unde diu selbe nature mit samt
im nu ist ain herre unde ain chunic des himels unde der erde unde
aller dirre werlt. unde swie aver er vil lieber herre vor allen sinen
vinden ersturbe unde gemertert wurde, idoch sone liez er sine vint
unde die werlt alle sine heilige urstende unde sine heilige uffart alle
niht sehen noch wizen, sunder sine heilige urstende unde sine heilige
uffart die enoffent er niemen noch enlie die anders niemen wizen
noch sehen niwan sine erwelte truote unde sine vil liebe junger, die
des wirdic waren, daz si der rede sine geziuge warn, daz si siner
hailigen urstende unde siner heiligen ufferte offenz unde warz urchunde
gæben vor aller dirre werlt. isti sunt sancti, qui pro testamento dei
sua corpora tradiderunt. der selben warn gots geziuge ist ouch hiut
der heilige gots marterære, der guote sant n., des tac ir hiute beget,
unde sine huskenoze, wan< martir> daz sprichet< ain geziuc>. geziuge
haizet die heiligen marterære da von, wan si daz urchunde der
heiligen gots marter unde der heiligen urstende also warz habent enphangen
unde also warz geloubten, sam ob si die heilige urstende
unde die heilige uffart selbe mit ir ougen an gesehen heten. von diu
so ne mohte si mit deheiner slahte tode noch mit deheiner slahte
marter von dem warn gots urchunde niemen betwingen, sunder sine
wolten e ersterben vil maniges misseliches todes, e si der warhait
verlougen wolten. da mit habent ouch si daz verdient, daz si nu
haizent unde sint die edeln gots chempfen unde die edelen gots rechen.
wan si habent gestriten unde gevohten umbe gots reht unde umbe
die gots warhait unze an den tot unde habent ouch daz verdient,
daz si nu haizent unde sint die heren gotes geziuge, wan si habent
warz urchunde mit ir marter unde mit ir pluot dem pluote unde der
marter unsers herren, des heiligen christes, gegeben wan zware si liten
durch sinen willen unde in sime namen also manigen herten tot, also in
des tievels chint aller maiste iemer chunden erdenchen. quod oculus
non vidit nec auris audivit. daz ist der guote sant n., des tac ir hiute
beget, unde sine huskenoze, zuo den sult ir hiut fliehen, wan zware
si mugen iu wol gehelfen baidiu ze libe unde ze sele. wan den hat
unser herre, der ware gots sun zware so getane chrone unde so getan
ere hiut da ze himele ze lone gegeben, die nie deheins mennisken
herce mohte betrahten noch nie deheins mennisken ouge mohte
bescowen. daz ir die selben chrone unde ere verdinen muozt, des helfe
iu der almehtige got durch den guoten sant n. unde sine genoze.
von den bîhtærn.
dilectus deo et hominibus, cujus memoria in benedictione est.
den heiligen gots truot, den guoten sant n., des tac ir hiut beget,
den sult ir hiut loben unde eren unde sult in vil lieben gots truot
hiut an ruofen. wan zware er hat daz verdient mit vil manigen guoten
tugenden, daz er got liep ist unde aller der heiligen christenhait, wan
durch sine vil manige guotæte hat in unser herre also geheiliget unde
gert, daz er iu, vil lieber herre, vor sinen genaden wol gehelfen mac
baidiu ze libe unde ze sele. colligite que superaverunt fracmenta, ne
pereant. wan siner heilichait da habe wir urchunde von der heiligen
scrift, wan wir lesen da von an dem heiligen ewangelio, wie unser
herre zainen citen funf tusent man spiset mit funf broten; unde do
diu menige elliu wol enpizen was, do gebot er sinen jungern, daz si
die renfte unde die brosem ze samene lasen, die den funf tusent
mannen da uber waren worden, daz die iht verlorn wurden. da lazen
ze samene sine junger, da man zwelf chorbe mit fulte von den
funf proten. die funf tusent manne unde diu funf brot, da si unser
herre mit spist, die bezaichent alle laigelute, daz sint alle die, die ze
dirre werlt wip unde chint unde hus unde hof haben wellent unde
die ouch unserm herren niht grozers enthaizen habent niwan daz si
baidiu ir selber libes gewalt haben wellent unde daz si dar zuo ir
aigenscaft unde ir guot zir willen haben wellent. so bezeichent die
heiligen zwelfpoten unde ouch die zwelf chorbe, die si da ze samine
lasen, alle gaistlichiu lute, daz sint alle die, si gelert oder ungelert
sin, die dirre werlt widersait habent durch den ewigen lip unde die
ir lip dem almehtigen got mit vasten unde mit wachen unde mit aller
slahte guotæte gophert habent zaime lebendigen opher. wan daz sint
zware die grozen chorbe unde die manigen cleinen untertræht der
gaistlichen spise, da diu gots lute mit gefuort werdent an der sele,
die sich zuo dem gots dieniste unde zuo dem gots vire da gemuzeget
habent. nostra autem conversatio in celis est. diu gaistliche unde diu
gots vire ist daz, daz ir gemuote unde ir herce zallen citen ist mit
dem almehtigen got unde da ze sinen ewigen hochciten unde da den
himelisken kunic, daz ist der vater unde der sun unde der
heilige gaist, zallen citen da lobent unde erent alle engeliske chore,
unde daz ir herce zallen citen mit der mandunge unde mit den froevden
bevangen ist: wie der himiliske kunic da ze den sinen ewigen hochciten
die sinen erwelten holden, sunderlichen ie ainen vor dem anderen,
da geziert unde gert habe; wie er die heiligen altvater unde
die heiligen wissagen sunderlichen vor andern sinen truoten also verre
da gert habe, also in siniu gotlichen tougen vor andern luten in dirre
werlt chunt unde gewizzen was; unde wie er die sinen heiligen zwelfpoten
sunderlichen vor allen andern sinen truoten also verre gehohet
unde gert habe, daz si nach im selbem rihtare unde urtailære suln
sin aller dirre werlt; unde wie er die sinen heiligen marterare, sunderlichen
ie ainen vor dem andern, also verre gechront habe, also verre
so ains marter ie grozer was denne des andern; unde wie ouch da
sunderlichen ie ains heiligen biscofes unde ains heiligen briesters ere
unde stole ie grozer unde liehter si, also verre so sin stætigiu durnahte
ie grozer was denne des andern; fulgebunt justi sicut sol in
regno patris eorum, unde wie dannoch da die heiligen maide,
daz sint alle die, die umbewollen von disem libe sint gesceiden, sunderlichen
vor allen andern heiligen da luhten unde scinen, da die heiligen
alle vor dem almehtigen got luhtent unde scinent sam der liehte tac
unde sam diu haiter sunne. vacate et videte, quam suavis est dominus.
daz ist diu gaistliche unde diu gotliche vire, da diu gots lute ir froude
in dirre werlt mit habent. wan aver sich diu laigeliche menige unde
der gemaine povol von den ummuzen dirre werlt zuo der heren gots
viere niht gemuzegen mac, von diu so muoz im unser herre sunderlichen
diu lute dar zuo suchen, die sinen willen dar an erfulten, daz
sint ouch zware die gots erwelten. christus purgavit peccata ipsius
et elegit eum ex omni carne. der selben gots erwelten sundertruot ist
ouch nu zware der gute sant n., des tac ir hiut beget, der aller erweltisten
ainer, wan den hat im unser herre, der himiliske briester
unde der himiliske kunic, erwelt uzer aller dirre werlt zaime vil lieben
chapelane. wan unser herre, der heilige christus, der ist baidiu chunic
unde briester: er ist chunic von siner hern gotlichen nature, da er
mit sime vater unde mit dem hailigen ggaisti ie was an anegenge und iemer ist an ende, unde ist briester von siner mennislichen
nature, die er ware hailant zaime vil hern opher da gab fur allez
manchunne an dem heiligen cruce. der selbe here kunic unde ouch
der selbe here brister, daz ist unser herre, der heilige christus. der
erwelt im uzer aller dirre werlt den guten sant n., des tac ir hiut
beget, zaime vil edelem dienstmanne unde daz er ouch in sime chuniclichen
hove sin haimelich chappelane ware, unde gab im mit sime
chuniclichen segen die ere unde die genade, daz er im mit sime briesterlichem
ampt also chusclichen unde also liep gedient hat unze an disen
heiligen tac, also er in hiut dar wider geheiliget unde gert baidiu
darn himile unde ouch hie enerde. den sult ir hiut loben unde eren
unde sult in vil lieben vater hiut an rufen, wan er hat mit sime
heiligem briesterlichem ampt zware vil manigen armen sundære getrostet:
alle die die sine genade besuhten, die mit sunden bevangen
waren, den gab er heiliger gots pihtegære warn antlaz aller ir sunden;
die mit siechtuom oder mit andern angesten unde noten bevangen
waren, die trost er alle, der heilige nothelfære, sant n.; also muoz er
iu hiut ze helfe chomen beidiu ze libe unde ze sele. hec loquere.
von den bîhtærn.
omnis pontifex ex hominibus assumptus pro hominibus constituitur
in his, que sunt dei. ir sult hiut loben unde ern den
guoten sant n., den heiligen biscof, des tac ir hiut beget, unde sult
in lieben vater des hiut piten, daz er der genaden an iu geruche ze
gedenchen, der er iu vor got sculdic si, wan er ist iwer biscof unde
ist iwer gaistlich vater. von diu sol er iu von rehte helfen unde wegen
unde sol iuch von rehte versprechen vor unserm herren, dem almehtigen
got, wan baidiu phaffen unde laigen unde diu gemaine stimme
der heiligen christenhait, diu erwelt in vil lieben gots truot uf sine
vaterliche genade, also daz diu gots ordenunge was, zaime herren
unde zaime vater. von diu sol er der genaden gedenchen an sinen
armen scafen unde sol siner christenhait hiut ze helfe chomen vor
unserm herren got. wan zware swa sich also maniges mannes muot
unde herce uf ainen man dar zuo veræinen sol, also da ist da man
ainen herren unde ainen biscof weln unde setzen sol, daz muoz zware
vil verre chomen von der ordenunge des heiligen gaistes. et ipse
quosdam quidem dedit apostolos, alios vero prophetas. nu hat er daz
von sinen genaden annim wol erzait, unser herre, der heilige christus,
daz er vil lieber vater mit sime willen an sinen gewalt unde an sinen
stuol chom unde mit siner heiligen ordenunge sin lieber biscof unde
sin erwelter furst ist, der gute sant n., des tac ir hiut beget.
wan die heiligen biscofe, daz sult ir wizen, die sint nu von unsers
herren ordenunge der heiligen christenhait an der stet vor, also hie
bevor die heiligen zwelfpoten, die gots erwelten fursten, do vor waren.
von diu hat er sinen vil lieben holden, den guoten sant n., also gert,
daz er der heiligen zwelfpoten, der sinen erwelten fursten, genoz unde
ebenher wesen sol also, daz er sine christenhait vor sinen genaden
selbe wol versprechen mac unde fur sine heilige gegenwurte uf sine
genade selbe wol belaiten mac, unde hat in ouch denne dar zuo sunderlichen
also gert, daz er der heiligen wissagen genoz unde ebenher
wol ist. wan swaz die heiligen wissagen hie bevor gescriben unde
gesprochen habent von allen den genaden, die unser herre, der heiligen
christus, mit der heiligen christenhait begangen hat unde ouch noch
beget unze an den suntac, daz eroffent im allez selbe der heilige gaist
mit so tiefem sinne unde mit so tougen worten, diu anders niemen
versten noch vernemen mac niwan der aine, dem er daz selbe geruchet
zoffen, der heilge gaist. da hat er den unsern vil lieben vater,
den guten sant n., sunderlichen also mit gert, daz er den selben tiefen
sin unde diu selben tougen wort also eroffent unde also errechet
hat dem almehtigen got ze lobe unde zern unde der heiligen
christenhait ze helfe unde ze troste, daz er da von rehte wol ist unde
haizet ain vil heiliger wissage. vos estis sal terre. unde von siner
heiligen lere unde von den guoten worten, diu er vil here gots truot
selbe gescriben unde gesprochen hat, so ist unde haizet er ain saltz
der erde. ain saltz der erde haizt er vil lieber gots truot von diu, wan
er hat die erde, daz sint diu irdisken herze, alle arme sundære unde
diu ir vil broden herce, mit sinen worten unde mit siner vaterlichen
lere also gesaltcen unde also gevestent an dem heiligen glouben, daz
si niemer dehain stanc noch dehein fule, daz ist dehein houpthaftiu
sunde, niemer erfulen noch erstenchen mac, noch daz in dehain leideger
wurm, daz sint die bosen gaiste, niemer niht gescaden mac allen den
saligen, die sine heilige lere mit den guoten werchen da wol behaltent
unde erfullent; vos estis lux mundi, unde ist unde haizt von diu ain
lieht dirre werlt. wan swaz er vil lieber vater sinen luten unde siner
christenhait mit den guten worten da vor gesait, des truoger in ouch
allez daz pilde unde die lere selbe vor mit den guoten werchen,
wan er gienc dem sinem chorter unde den sinen scæphelinen den
smalen stic unde die engen straze allez selbe vor, da er in da zaite
die spise des ewigen libes. des hat ouch in unser herre also gert an
vil manigen armen sundæren, an allen den, die dise genade besuhten, die plint oder chrumbe waren oder mit swie getanen noten oder angesten
si bevangen waren, daz er vil lieber vater die alle troste in
dem namen des heiligen christes. euge, serve bone et fidelis, quia
in pauca fuisti fidelis, super multa te constituam. daz ist der here
gots furste unde der vil heilige piscof, der guote sant n., des tac ir
hiut beget, der daz mit sime dienst unde mit sinen gutaten da verdient
hat, daz in unser herre, der himiliske furste, der heilige christus,
also gert hat, daz er baidiu der sinen heiligen zwelfpoten unde ouch
der sinen heiligen wissagen genoz unde ebenher ist, unde der daz
verdient hat, daz er ain saltz haizet der armen sundare unde ain
lieht haizet dirre werlt. den herren unde den fursten den sult ir hiut
loben unde eren unde sult in vil lieben vater hiut an ruofen, wan er
zware er mag iu wol gehelfen baidiu ze libe unde ze sele, wan siner
arbait unde sins dienstes des hat im hiut aller erest vol danchet unde
vol lont unser herre, der heilige christus. wan swie riche ain
pistuom si unde swie riche ain chunicriche si, so ist ez idoch allez
ain arbait unde ain unstætichait unde ain zergancnusse. von diu hat
hiut des heiligen gots sun sime vil heren fursten, dem guoten sant n.,
fur die zerganclichen ere, die er hie in dirre werlt hete, da ze himile
gegeben die ewigen ere unde hat in fur den unstætigen gewalt, den
er hie hete, gechront zeime ewegen fursten, da er vil lieber vater iu
hiut unde iemer mere vor der gots gegenwurte wol ze staten unde
ze helfe chomen mac beidiu ze libe unde ze sele. daz muoz er vil lieber
gots truot tuon durch siner genaden willen.
von den mægden.
hec est virgo sapiens et una de numero prudentium. die heren
gots mait, die guoten sant n., der tac ir hiut beget, die sult ir hiut
also loben unde eren, also si vil liebiu gotes truotinne iuch hiut geruoche
ze bevelhen dem ir vil heren gemaheln, dem heiligen christo.
wan den chos unde erwelt si ir zaime vil liebem gemaheln uzer aller
dirre werlt und flaiz sich so des dar zuo, wie aller sin wille annir
erfullet muose werden. wan si im do triwe gehaizen hete, do wolt si
ouch ir triwe annim behalten. daz erzait si da mit wol, wan
si verchos unde versmaht alle dise werlt durch sin aines willen. wan
der was idoch vil, die sie vil rainen mait dar an versuhten, ob iemen
so scone oder so riche oder so edel ware, der daz mit allen sinen
friunden unde mit allem sime richtuome unde mit sime sconen libe
hinze ir verdienen mohte, ob si iht anders durch in tuon wolte. cetera
cum deus possit, virginem post lapsum restaurare non potest. do ne
was aver ir vil hern gots trutin ir vil sconer lip unde ir vil rainer
maituom durch niemens edele noch durch niemens scone noch durch
niemens golt wider ir triwen nicht vaile, wan si het ir zware den
aller sconesten unde den aller rihsten unde den aller edelsten selbe
zaime truote erchorn, daz ist der ware gots sun; unde sach ouch do
daz dar zuo wol virgo sapiens, swelhe mait ir maituom zainem mal
verchoufte, swie harte si daz dar nach gerou, daz si den idoch niemer
mere mohte wider avern. que autem nupta cogitat? que sunt mundi,
quomodo placeat viro. unde sach ouch do daz dar zuo wol virgo
sapiens, daz ouch die frowen, die da muoter sin wolten unde chint
tragen wolten, daz die under wilen da von vil grozen chumber
heten unde daz si halt ir scephare deste seltenre mohten gern von
dem suntlichem flize, da si ir lip dar zuo zierten, wie si ir mannen
deste baz gevielen. et virgo cogitat, que dei sunt etc. unde erchant
ouch do daz wol virgo sapiens, swie selten aver si ir vil sconen lip gepadet
oder gedwuoge unde swie ubel ir gewasken ware ode gelest unde
swie mager oder swie plaicher ir vil sconez antlutze von der heiligen
vasten ware unde swie undare si ir har gepunden oder gestralt hete
allez in der waren durnahte, daz si dem ir gemahelen allez deste baz
geviele. omnis gloria filie regis ab intus. wan baidiu diu ir groze durnahte
unde diu ir stætige chuske daz warn allez diu ir vil guoten goltpant
unde daz ir vil edel gesmide, da si ir lip mit ziert engegen dem
ir vil lieben gemahlen, diu guote sant n., der tac ir hiut beget, unde
da er ir lip unde ir sele umbe minte, der ir vil here gemahel, unser
herre, der heilige christus. favum mellis tua opera componant. wan
die rainen maide, die unserm herren da getermt unde gemahelt sint,
die sin gebenmazt zuo den rainen wurmelinen, diu da heizent diu
impelin. wan der impe dern læt sich niemen zamen, dern læt sich
niemen straichen, dern læt sich niemen ane grifen, dern nimt
ouch sin liuomennar von dem rainem touwe unde von den sconen pluomen
unde treit ouch in dem munde baidiu daz honic unde da er ouch
sine scar unde sin her da von gemern sol. also suln die rainen maide,
die got da getermet sint, sich niemen lazen zamen noch niemen lazen
straichen noch unchusclichen lazen ane grifen unde suln ouch dar zuo
daz honic zallen citen in dem munde tragen unde da si ouch ir her
unde ir scar da von gemern suln. daz honic, daz si in dem munde da
suln tragen, daz ist diu heilige scrift unde diu heiligen gots wort.
wan diu ensuln zware niemer von ir gedanchen noch von ir hercen
chomen, wan ir rede unde iriu wort diu suln also linde unde also
chuske sin, daz sich diu scar da von gemere, daz sich von ir heilichait
alle die muozen gepezeren unde bechern, die si gesehen oder gehorn. ego flos campi et lilium convallium. dar zuo suln si ouch ir nar unde
ir genist von dem rainen touwe unde von den sconen pluomen nemen.
daz touwe da si ir nar von nemen suln, daz ist der suoze tror der
heiligen gots minne da si der heilige gaist mit bestætigen unde gevesten
sol ze sime lobe unde ze sime dienste. die sconen bluomen
da si ouch ir genist von nemen suln, daz sint die heiligen
funf wunden unsers herren, des heiligen christes. wan also der impe,
der von ainer bluomen hin ze der andern bluomen vert unde fliuht
unde von ainer ieslichen bluomen unde von aime ieslichen plude ie
sinen sundern smac unde sine sunder suze nimt, also sol ouch diu
liebe gots truotin von den fuozen hinze den handen unde von den
handen hinze der siten baidiu mit den ougen unde ouch mit den gedanchen
varn unde fliegen unde sol da von dem roten trore, von
dem roten pluede der heiligen gots verchwunden zallen citen ie den
sundern smac unde die sundern suoze enphahen, da ir herce unde ir
sele von gechreftiget unde von bestætiget werde an der gots minne
unde an der gots liebe. wan waz der ir vil here gemahel durch sie
getan unde irliten habe, daz ensol zware niemer von ir gedanchen
noch von ir hercen chomen, wan zware sine sol niemen minnen niwan
in ainen. veni electa mea, et ponam in te thronum meum. daz hat
allez diu here gots trutin, diu vil raine mait, diu guote sant n., der
tac ir hiut beget, also behalten unde also erfullet also daz ir gemahelen
lieb unde amphanclich ist. wan dar umbe hat si hiut der
himiliske kunic, der ware gots sun, zuo den sinen ewigen hochciten,
zuo den sinen ewigen brutloften, geladen unde hat si hiut da gesetzet
uf den hern sedel unde hat ir da gegeben den namen, daz
si des wert ist, daz si ist unde haizet sin vil liebiu gemahel, unde
da si nu iemer mere baidiu iu unde allen den wol ze staten unde ze
helfe chomen mac, die si vil heren gots trutin lobent unde erent unde
die si ane rufent. hec loquere.
von den mægden.
he sunt que secuntur agnum quocumque ierit. ir sult hiut loben
unde eren die heren gots mait, die guoten sant n., der tac ir hiut
beget, unde sult si vil hern gots trutin an ruofen. wan zware si ist
zallen citen also verre in der nahwist unsers herren, des heiligen
christes, daz si vil heriu mait iu da vor sinen genaden wol gehelfen
mac baidiu ze libe unde ze sele. wan baidiu phaffen unde laigen unde
alle die, die sich mit dirre werlt bewollen habent unde den ir gewizen
daz sait daz si wider got sculdic sin, die muozen ouch dar zuo
iemer mere sorge unde angest haben, wie si ze gotes hulden chomen,
unde da von ist in daz geboten, daz si unserm herren nach volgen
mit den guoten werchen, swa si mugen. da wider habent aver die
heiligen maide sunderlichen die ere, wan si umbewollen unde unsculdic
sint, daz aver si unserm herren zallen citen nach volgent, swa er
chert, des suln ouch wir vil arme sundare vor sinen genaden
geniezen. nigra sum, sed formosa. wan swie sculdic aver nu ain ieslich
armer sundare wider got si unde mit swie manigen sculden er
den sundigen lip bewollen habe, idoch so sule wir alle, ob got wil,
an der sele vor got mait unde unsculdic sin an unsern triwen unde
an dem heiligen gelouben. de virginibus preceptum domini non habeo,
consilium autem do. wan der maituom des libes der ist ain sunderiu
gabe von unserm herren, dem almehtigen got, wan dern ist niemen
geboten noch gesetzet niwan dem ainen, der got sine chuske da enthaizen
hat, also ouch diu here mait, die guote sant n., der tac ir
hiut beget. immaculatus dominus immaculatam sibi elegit familiam.
wan der nam der da haizet diu chuske unde der here maituom, daz
ist der aller oberste nam darn himile unde ouch hie enerde. wan des
namen des sint alle die gert, die unserm herren, dem almehtigen got,
die liebsten unde die nahsten sint, wan mit dem nam da wil er mit
besetzen unde bestiften die stat, diu da ist unde haizet diu himiliske
jerusalem. den namen den heten ouch hie bevor die unsern armen
altvorderen adam unde eva, daz si maide hiezen. do aver si uoz dem
paradyse verstozen wurden, do verlurn si den namen unde die
ere. et in angelis suis pravitatem repperit. den namen den heten
ouch hie bevor die engel alle da ze himile; die aver do da ir chuske
verlurn, die sint unde haizent nu die vil ubeln tievel. von diu sone
beleip ouch der nam der chuske unde des heren maituoms do anders
niender niwan da ze himele. ist aver nu der nam des heren maituoms,
da der himel von geziert unde gert ist, iender hie enerde, so sulen
wir daz ane sehen, wie der von himele her in erde chomen si unde
wer uns den von himel braht habe. unguentum enim exinanitum est
nomen tuum; propterea adulescentule dilexerunt te et adtraxerunt te.
dar zuo sult ir hiut an sehen die vil hern mait unde ouch die vil
hern kuniginne, unser vil lieben frowen sant marien, wan also verre
so sie unser herre uber alle dise werlt sunderlichen da mit gehailiget
unde gert hat, daz si des aine wert was, daz si sin muoter solte sin,
also verre was ouch zware, daz sult ir vil wol wizen, ir hailichait
unde ir tugende obe aller dirre werlt. mater virtutum. wan si ist
unde haizt ain muoter aller tugende unde da von uberstaic si mit ir
vil grozen tugenden die lufte unde die himile unde alle engeliske
chore unde vant da den warn gots sun in sins vil lieben vater
scoeze, unde den der himel unde diu erde niht umbe raichen mac, den
umbe swief aver si vil heriu mait unde bedahte in vil sanfte under
ir vil rainen brusten unde truoc unde gebar uns den her an dise
werlt. do chom uns der here maituom unde diu ere von himel her
enerde, wan do wolte daz der ware gots sun unde ouch der heren
maide sun, daz von rehte diu here mait, diu guote sant n., der tac
ir hiut beget, unde an der ir hus kenne iemer mere sine truotinne
unde sine gemahln warn. dilectus meus candidus et rubicundus. dar
under was do diu edele juncfrowe, diu guote sant n., der tac ir hiut
beget, also biderbe unde also verwizen, daz si des niht entwesen
wolte, sine wolte ouch daz wizen, wer der herre unde der man wære,
der ir da ze gemahlen muote. daz wart ir do vil sciere gesait, wan
daz was der ware gots sun unde der vil hern maide sun. des genuget
si, daz ir der genuoc here unde genuoc edel ware, unde enwolte
idoch des niht entwesen, sine wolte den ir gemahlen gesehen unde
sine wolt in erchennen. da ervant unde ersach si daz, daz er annim
zwo varwe hete. diu aine diu was lieht sam der tac, diu ander rot
sam ain pluot. des wolte si ouch do zende chomen, waz der ir gemahl
da mit beduohte. et dominus omnium dilexit eam. wan do diu
edel juncfrouwe unserm herren, dem heiligen christo, lieb unde
amphanclich was, do hiez er ir daz chunden, daz diu sin liehte varwe
diu bezeichent die sinen heren vil grozen unsculde unde ouch die
sinen heren gotlichen nature; diu sine rote varwe diu bezeichent die
sinen mennislichen nature unde den sinen vil herten tot, da er baidiu
sie selben unde ouch alle sine hantketat mit erlost hete von dem
ewegen tode. quid retribuam domino pro omnibus, que retribuit mihi?
calicem salutaris accipiam. do diu edel juncfrouwe do daz verman,
daz der ir vil here gemahel durch ir lieb unde durch ir hail den angestlichen
tot erliten hete, daz gienc ir ze libe unde ze hercen, also
ez daz wol muose, wan si nie mere trostes noch liebes hete niwan
sin ains, unde gedahte ouch si do iemer mere dar zuo, wie si im so
grozer triwe iemer anders wol mohte gedanchen, sine gæb ouch ir
lip durch in unde sine wurde ouch durch in gemartert. sponsa christi
est archa testamenti, custos legis domini. des enwas ot do dehain rat
niht, der ir zwair hælinc dern muose eroffent werden unde diu heilige
minne, diu ir in dem hercen da bran, die ne muos si do der werlt
aller erzaichen. wan ir friunt unde ir vordern die waren haiden unde
wolten si des betwingen, daz si die haidenscaft ane gienge
unde daz si diu apgot unde den tievel an pet. do sprach diu raine
mait:< ich pin armiu christen unde geloube an den warn gots sun
unde enwil niemer von im chomen unde wil e zware ersterben unde
gemartert werden, e ich sin ze herren unde ze scephare ieme
verlougen.> dar under ergienc idoch vil manic rede unde griffen idoch
zaller jungest des tievels chint, die vil ubeln haiden, die heiligen
mait an unde benamen ir den lip mit vil maniger misselicher marter.
super hoc propiciatorium quasi super cherubin sedere vult dominus.
daz ist diu here mait unde diu vil groze gots marterærinne, diu guote
sant n., der tac ir hiut beget. die sult ir hiut loben unde eren unde
sult si vil heren gotes truotin hiut an ruofen, wan zware si ist unserm
herren also liep, daz er iuch hiut durch ir willen alles des gewert,
des ir in hiut gepit rehtes unde guotes. surge, veni, proxima mea,
sponsa mea, columba mea, quia ecce hiemps transiit, pluvia habiit.
wan nu biut er ir selbe hiut sine hant, sine chunicliche zeswen, der
himiliske kunic, der heilige christus, unde fuort si hiut zuo dem sinen
ewegen prutpette unde setzet ir da hiut uf die zwispilden chrone
mit dem zwispilden zehenzicvalten lone: ain chrone fur ir vil rainen
maituom, die andern fur ir vil groze marter. die frowen, die unser
herre selbe also hat gehailiget unde gert, die muge wir vil arme
sundære zware niemer vol loben noch vol ern, wan dar zuo chumt
ir hiut engegene mit ir vil liehten scare diu himiliske chuniginne,
unser frouwe sant marie, baidiu mit den heiligen maiden unde ouch
mit den heiligen engeln unde enphæt sie hiut da also mit rehte die
trutin unde die vil heren gemahln ir vil lieben chindes, wan da ist
ouch zware ir ern unde ir lobes hiut also vil, quod oculus non vidit
nec auris audivit, daz nie dehains mennesken ouge mohte bescowen
noch nie deheins mennesken herce betrahten. hec loquere.
von der erhebunge der heiligen.
in memoriam digne vertitur hominum, qui ad gaudium transiit
angelorum. unser herre, der ware gots sun, der heilige christus, der
durch sine heilige barmunge an dise werlt da chomiu ze helfe unde ze
troste unde aller der heiligen christenhait, der hat ouch sine genade vil
manigennenden mit samt iu begangen, wan er hat iu zware vil manige
hilfe ze trost unde ze helfe gescaft. qui etiam interpellat pro nobis.
dar under wan er ware trost iuch erloest hat mit sime heiligen
tode, so wil er ouch daz, daz iu zaller vorderst diu gegenwurte unde
diu ansichtichait siner heiligen marter unde siner heiligen funf wunden
nu iemer mere ain hilfe unde ain wegesalunge si da ze himele vor
sins vil lieben vater gegenwurte unde daz iu dar nach diu gegenwurte
siner vil lieben muoter, unser frouwen sant marien, diu ouch
da ze himele siner menneslichen nature unde siner vil grozen diemuote
ain offenz urchunde ist, iu da nu iemer mere ain sunderre trost unde
ain ewigiu helfe si unde daz iu ouch dar zuo daz dienst unde die
garnde aller siner heiligen trute ain trost unde ain helfe si. wan daz
ist allez zware sin wille unde sin heiligiu ordenunge also, daz iuch
die sinen heiligen zwelfpoten unde die heiligen marterære unde die
heiligen pihtegære unde die heiligen maide, die ir da tageliches lobt
unde eret unde den ir da tageliches dient, daz ouch iuch die mit ir
dienst ze sinen hulden bringen. sic enim dilexit deus mundum, ut
filium suum unigenitum daret. wan daz ist zware wol billich, daz die
heiligen gots truote dar an gedenchen, daz ouch si hie bevor mennisken
waren unde daz in do genaden durft was unde daz ouch si nu den
armen mennisken unde den armen sundæren ze helfe chomen. wan
unser herre der
himiliske vater der sant den armen
mennisken unde den armen sundæren
den sinen ainborn sun her an
dise werlt ze helfe unde ze troste. do
lie sich der selbe ware gots sun, der himiliske
kunic, der heilige christus, durch die sinen armen
hantketat, durch die sinen armen
chnechte martern unde toden. von
diu ist ouch daz wol billich, daz ouch si nu den armen
chnehten, da der chunic selbe leit
angest unde arbait umbe ir willen,
daz ouch si den nu zuo springen unde
ouch in ze helfe chomen.
ir wizen also manigen
unser herre hat gehailt
ainige helfe. hat er iu vor allen
den ze troste unde ze helfe der
rede der habe wir alle manic
urchunde an dem heiligen
dem guoten sant n., des tac ir hiut beget,
wan ern hiez hie bevor unz
an disen tac anders niht denne unser
vil lieber gebruoder nu
hat aver in unser herre an disem
tage. also geheiliget unde gert, daz
im iemer mêr...
sanctus. unde sin in...
ouch ir nu iemer...
tage. sult lob...
unze her. do...
anders niht...
den man a...
wan mit a...
haizt er ain geburttac unde ain
hohcite, die ir nu iemer mere sult
loben unde ern, dem guoten sant n. ze
lobe unde zern. wan da ist iu hiut ge
wert iwer trost unde iwer helfe vor
dem almehtigen got, wan vor dem sol er
lieber vater iu nu iemer mere ze
helfe unde ze troste chomen. des frout
sich hiut diu gaistliche muoter,
elliu diu heilige christenhait, daz si ainen
... inen sun geborn unde
gezogen habe, den im der himiliske kunic
uoz dem ellende dirre werlt hiut
an disem tage zaime vil lieben
trut... erwelt hat. des frount
sich nu... da ze himele alle
engeliske chore, daz diu ir scare hiute da
ze himele mit aime also edeln
... dienstmanne, der umbe
unsern herren daz verdient hat, daz er
... haimuote unde daz alte
... pardyse hiute da
... daz sult ir wizen
... anegenge der
... armen altvordern
adamen unde even zalso gro
... hete, daz si beidiu
... pardyse waren, da
... unde daz si do dar
nach... untotlich sol
... iemer ewichlichen
... hulde verlurn
stiez er si uz dem pardyse unde
vertailt in do dar zuo durch ir unrehte hinze dem tode, daz
si do an dem libe zerganclich unde totlich muosen sin. in sudore
vultus tui etc. wan do sprach er zuo unserm altvater adame:< nu du
mir niht volgen woltest unde min gebot niht behalten woltest, nu
lebe aver du nu mit angesten unde mit arbaiten unde iz din brot
mit dem swaiz dins antlutzes, unze daz du wider ze stoube unde zerde
werdest. wan du bist von stoube unde von erde chomen unde muost
ouch wider ze stoube unde zerde werden.> daz ist der gemaine fluoch,
da baidiu wir arme sundære und allez manchunne inne belochen ist
unde inne sin muoz unze an den suntac, niwan der aine, der salige,
der umbe unsern herren ettewas bezers verdient hat, also der guote
sant n., des tac ir hiut beget. wan er hat daz verdient, daz in unser
herre in disem libe also gert hat an vil manigen armen sundaren,
die er alle troste, unze daz unser herre do daz mit den grozen zaichen,
die er durch sinen willen getan hat, der heiligen christenhait daz wol
eroffent hat, daz er ist zware sin vil herer sundertruot. wan also danchet
unde lont unser herre den guoten unde den sæligen, die sinen willen
da getuont, daz er si ert an dem libe unde an der sele unde daz er
si heiliget darn...
... wir lesen an der heiligen scrift von zwain toten unde
von zwain urstenden. der erste tot daz ist der tot der sele, daz ist
daz, swenne der menniske disen lip verwandelt. hat er denne daz
verdient mit sinen sunden, daz diu arme sele zunfrouden unde ze
hellewiz muoz sin unze an den suontac, daz ist der erste tot, wan so
hat diu arme sele aller erst angest unde not. wirt ouch denne an
dem jungesten tage der lip mit der sele umbe die sunde, di si paidiu
ensamt begangen habent, ouch baidiu ensamt verdamt unde verteilt
daz haizt der ander tot. daz ist ouch zware aller erst der angestliche
tot, da iuch got vor beware unde alle die heiligen christenhait. da
wider ist aver diu erste urstende diu urstende der sæligen sele, daz
ist daz, swenne der menniske disen lip verwandelt. hat er denne daz
verdient, daz diu salige sele ze reste unde ze frouden chumt, daz ist
diu erste urstende, wan so vergizt diu sælige sele aller ir arbait unde
aller ir note. qui vincent, non ledentur a morte secunda. die heiligen
urstende die hat er hiut enphangen, der guote sant n., wan zwar er
lebt also heilichlichen unde also geistlichen, daz unser herre baidiu
durch sinen willen also manigen armen sundære trost, die in angesten
unde in noten waren, daz er vil lieber gots truot da von ist
unde haizt ain heiliger nothelfære unde hat im hiut dar zuo gegeben
die chrone des ewigen libes. decoratus una stola secutusque de reliqua,
dane furht ouch er vil sæliger vater nu nie mere weder die
helle noch den tivel noch die angestlichen urtaile, sunder da lebt er
nu iemer mere vil frolichen unze an den suntac mit dem almehtigen
got. des gibt ouch er im denne da die zwispilden chrone unde den
zwispilden lon an dem lip unde an der sele, daz ist diu ander urstende,
et ego dabo ei sedere mecum in throno meo, unde gibt im denne da
an dem jungesten tage den gewalt unde die ere, daz er mit samt im
denne chumt an daz sin angesliche gerihte unde daz er da mit samt
im unde mit andern sinen heiligen truoten ain herre unde ain rihtære
ist unser armen sundære. den herren sult ir hiut loben unde eren
unde sult in vil heren gotes truot hiut an ruofen unde sult im zware
des vil wol getruowen, wan ir hiut beget den tac unde die hochcite
siner ern unde siner froden, daz ouch er iuch hiut gefrou an dem
libe unde an der sele unde daz er iwer botscaft hiut werfe for dem
almehtigen got umbe die sache, der ir bedurft ze disem libe unde
ze dem ewigen libe. hec loquere et exaltare in christo jhesu,
domino nostro.