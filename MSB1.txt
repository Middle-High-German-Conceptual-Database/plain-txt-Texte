item: wilt machen ain pachen von reyß, so sewd in in wasser vnd
laz in nicht fast sieden. vnd saich es schön ab vnd tue ez in
ain reib scherben - oder stoz ez in ainnem morsar - vnd reib ez
clain. vnd reib ayr dar vntter. vnd mach ez nicht zwo dün. vnd
tue ain smalcz in ein pfann vnd laz ez durch die hend in ainnem
geprantten köchel, vnd wann ez gepachen ist, so tue ein zukkar
dar auff vnd versalcz ez nicht.
wildw machen ain gemüez von air tötter, so nym dar zwe walswein
vnd ein wenig semel mel dar vntter vnd streich ez durch ain tuech
mit ein ander. vnd tüe dar ein zukker oder honnig vnd lass ez
pachen.
wildw von einem hirssen ein gemuß machen, so seüd das wilbrät
an die stat. vnd wann ez gesotten ist, so laz chalt werden vnd
hak ez clain. vnd nim ain kapfwais oder ains lannpleis vnd sewd in
mit wein vnd reib ez durch ein pfeffer pfann.
gewurcz ez wol vnd mit zukker. so du dez nicht hast, so nymb
honnig. vnd lass ez wallen, vnd gib ez auff den tisch.
wildu machen ain gemuos, daz an ainem vastag guet ist, so nim
mandel millich vnd laz schiedn ain michlein fisch. vnd schuep in
vnd seud vnd perait in an dew stat, also daz er die grat lass.
das geprät hak klain vnd tue ez in die mandel millich. so ez czw
wenig ist, so nim ein gestossen reis dar vntter. vnd lass ez
sieden vnd nim sein mass vnd vergiß dez zukars nicht.
wildu machen ein müess von kleczen, so mach dy kloczen schon.
vnd seud s gar wol vnd stews sy in wein vnd streich s durch ein
pfann oder sib. vnd seud sy
dan wol. vnd tue dar ein
hönig vnd näglein geng vnd stupp si wol. vnd wär es zw tn, so
reib wenig prot dar an vnd tue ez in einen haffen: so hastu fier
wochen gemues.
wildu machen trey lay essen aus aim hachten oder visch, das der
visch gancz peleib, so slach vmb das mitter des visch ein weiss
tuech, vnd lass daz haupt vnd den swancz wol aus gen. salcz in
vnd leg in auf ain rost vnd laz in pratten. das voder tail
pegeuß mit haissen smalcz vnd sprengs mit mel, daz tuech necz
mit haissem wein, vnd der hintter tail prat sich selber. vnd gib
guete salsen dar zwa.
wilt du machen ain rech protten von vischen, so nym visch prät,
welcher lay ez sey, dy groz sind, vnd tue dy grät dar aus vnd schueppen
vnd hak dy clain. vnd reyb prot dar vntter
vnd wrcz wol. vnd tue ez zw samen mit ainem nassen messer auf
ainer anricht pank in der gestalt ainez rech pratten. slach in in
ein tuech, daz er nicht her aus müeg, vnd lass in nicht vast
syeden da mit, vnz er der stark.
gesotten hennen in ainer scharffen prüe: vnd mach sy wol gell
vnd wurcz sy wol.
item ein grün turten: nym air vnd semel mel vnd streychs durch
ain pfeffer pfann mit ein ander oder durch ain schons tuech vnd
dy grün salssen dar mit vnd in den türt. vnd spreng den türt
mit mel, so print ez nicht an. vnd dek ez ze mit ainer eysnen
dekn vnd glüent kolln obn dar auf, das dem dadren geleich prät.
wann ez sich protten hat, so nims her aus auf ain schons tuach in
ain schussel, das ez gancz plab, vnd snayd ez oben auf kreicz
weys vnd tüe zuker dar auf.
item ain lannb in ainer pastekken: seud in mit wein vnd mach in
in ain pastekken auf daz aller kostleichist, so stat ez wol vor
fursten vnd herren.
karppfen in ainer swarczn prüe zw machen: so slach in auf vnd
nim den swaiß vnd wein dar ein vnd leg dy stuk dar ein, daz dy
gesotten sein. zwifall oder saur oppfel sneid dar an, vnd lass ez
sewden oder ein wall tuen als mit ein ander vnd gar wol. vnd
wurcz ez auch wol, so wirt ez guet.
item: wiltdw machen hacharbaz, so nym weiß arbass vnd waich sy
in ain wasser. vnd wann geswollen sein, so seych sy ab vnd lass sy sten
ein nacht vnd mach ein kaltgoz, dy gar scharff sey.
seych sy sauber ab vnd tüe sy in ain pfannen oder kessel, als
vil du machen wild, vnd lass sy syeden, pis sich paulgen wellen.
vnd heb sy her ab vnd seich sy, das trukken werden. vnd tüe sy
in ain haffen vnd reib sy mit ain stossel oder trit sy, vnd waz
albeg dy palg dar von, pys gelb vnd schon werden. vnd tue sy in
ain haffen vnd laz sewden richt vnd seych sy ab, vnd secz sy auf
ain gluent kollär vnd lass sy wallen. vnd von stund tue sy in
ain haffen vnd reib s gar wol ain stund oder iij. vnd nym wein,
der süeß say, vnd verreyb sy dar mit vnd vergeuss sy nicht. dar
z nim ain wennig sennif. vnd wann du sy gereibst, das sy sein
genüeg habent, so truk si zw train pallen auf ain