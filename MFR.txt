ouch geschach ein sulch dinc:
ez was zur werlde ein iungelinc,
ein edel man, der ritter wart,
er hielt in ritterlicher art
und an hochvart sinen lib.
die vrunt gaben im ein wib,
di er vroliche nam.
vil dicke er zu behurde quam,
des in wol geluste;
an turneie und an tiuste
verlos er me dan er gewan.
dirre sinnelose man
armte vaste an gute.
idoch von hoem mute
wolde er nicht noch entwichen.
von im begunde strichen
gelucke und gerete,
als ob ez vuze hete,
wand er sunder wisheit
nach werblicher uppekeit
an rossen, an gewande,
an spise vil bewande,
des er durch nicht sich verzech.
swer im icht uf sin erbe lech,
daz wante er rechte vunden haben.
doch wart des kurtzlich entsaben,
wi er zu vil verlos dar an.
sin gut wart meistic undertan
den burgen, die sich rachen
und den eins versprachen
mit rechte und mit gewalde.
do quam der ritter balde
von armut in so herte not,
daz er nicht kunde eriagen brot
an alle sime erbe,
so gar unbederbe
was sin nutz da hin geleit.
ia, do wart sin iamer breit
nach eren und nach gute.
er dachte in sinem mute
harte listigen sin
beide her und ouch hin,
wi er mochte gut eriagen.
< ey>, sprach er,< nu horte ich sagen,
swer sich dem tuvel wolde ergeben
und in sime dienste leben,
dem gebe er gut unde gut.
deswar ich habe al sulchen mut,
daz ich enruche, swer er si,
der von mir tribet hin bi
min armut mit richeit,
dem bin ich dienstes gereit,
ez si tuvel oder man!>
hi mite gienc er hin dan
in den pusch alleine.
sin herze was unreine,
als er wol da schouwen lie.
< tuvel>, sprach er,< bistu hi,
so sprich, wand ich din bedarf!>
der tuvel sine antwurte im warf,
wand er da was:< alhi bin ich!>
< wiltu>, sprach iener,< halden mich,
daz ich dir diene al min leben
und du mir wollest gut geben,
wand ich arm bin gutes
und bin doch sulches mutes,
daz ich dich wil zu herren haben?>
als des der tuvel hete entsaben,
do sprach er:< gutes richen hort
wil ich dir geben uf daz wort,
daz du mit truwen mir gestast
und bliben dinen got last,
des du verloukenen salt
und under minen gewalt
lib und sele erbieten.>
< wiltu mich also mieten>,
sprach der ritter,< daz si!
trib ot min armut hin bi,
daz ich icht si der lute ein spot.>
alsus verkos er do got,
dem er gienc mit gelouben ab.
lib und sele er alda gab
in des tuvels hant,
des er mit eiden sich verbant,
swi der tuvel wolde.
von silber und von golde
gab er im vil michel gut.
< nu wis>, sprach er,< wol behut,
daz mir din sin icht abe ge.
als dir gutes entste,
so kum wider her zu mir,
ich wil so vil sin geben dir,
daz du wol macht mit eren
bi ander lute keren
in gelicher hochvart.>
der ritter gentzlich vro wart
des gelubdes und des gutes
und des vrien mutes,
den er volbringen dachte.
sin gut zu huse er brachte.
daz erbe und daz eigen
begunde er wider neigen
under sich mit sime schatze:
sunder alle widersatze
gebrachte er sines willen do.
er was zallen ziten vro:
tantz, turnei und behurt
und swaz di zit machet kurt,
dar inne was er stete geil.
schatz was im wol veil,
wand er ie hin wider quam
und sin nach willen vil da nam
uf sinen unrechten sin.
zeimal quam er alda hin,
wand im gutes gebrach.
do quam der tuvel und sprach
harte listiclich zu im:
< hore min, geselle, und vernim,
wes ich vergezzen an dir habe:
du hast durch mich getan dich abe
dines cristes, daz ist recht,
wand du bist min lieber knecht.
noch saltu dich verzien
siner muter marien
und werden uz ir hute genumen,
so bistu an mir vollenkumen
und wirt din dienst lobesam.
ich bin marien also gram,
als ich ie creaturen wart,
wand si ist mir alzu hart
mit ir grozen tugende.
in aldere und in iugende,
swer si besunder lieb hat,
dar an zurget mir ie min rat.
als ich bewilen einen man
von tugenden gezie her dan
und wene, ez si mit im geschehen,
e ich mich umme habe gesehen,
so enweiz ich, waz si tribet,
daz sich dar under ribet
ein gruzen und ein vruntschaft.
zuhant erstirbet so min craft,
daz ich werde alda versmat.
ir tugent mir vil dicke hat
geworben leider grozen schaden.
der saltu dich durch mich entladen,
dinen trost von ir brechen
und si alhi versprechen,
daz du ir nimmer werdest holt.
dar uf nim silber und golt
und lebe in grozer richeit.
ich wil dine ere machen breit,
wirf ot marien von dir hin!>
do sprach der ritter wider in:
< ey, nu tu durch mich so wol,
des ich dir immer danken sol,
geswic der bete, la dar abe,
la dir genugen, daz ich habe
durch dich verworfen minen got,
daz ich nicht achte uf sin gebot,
des du wol hast an mir entsaben.
nu la mich doch marien haben
besunder zeiner vrouwen.
sal sich min trost verhouwen
an ir und an ir kinde,
so enweiz ich, wa ich vinde
dikein helflich gemach.>
der tuvel aber zu im sprach,
wand im di rede was vil leit:
< tu hin, ez ist ein affenheit,
daz du mir dienen wilt
und doch der rede nicht bevilt,
du enwollest wesen under ir.
beide an ir und an mir
machtu nicht beidersit gewesen.
du must dir einez uz lesen,
als ich dir hi setze vur.
und habe dir volle willekur:
kere an si oder an mich,
wand du nicht beidenthalben dich
mit dienste macht behalden.
du must ie si verschalden,
ob du verdienen wilt min gut.>
do nam der ritter in den mut,
daz er ouch solde sterben.
ob er wol kunde erwerben
alle werlt in sine hant,
daz muste wesen doch geblant
mit des todes volleiste.
do sprach er zu dem geiste:
< wiltu mir marien lan,
so wil ich noch an dir bestan.
ich sage dir des ein ende me:
ez ge mir hute swi ez ge, -
marien laze ich von mir nicht!
ich wil ie haben zupflicht
an si mit hoffenunge.
min vervluchte zunge,
di minen got versprochen hat,
sal nimmer vallen uf den rat,
daz ich si verspreche.
vil lieber ich mich breche
von dime gute und von dir.
ich wil halden si bi mir
in steter truwe immer me.>
der tuvel do vil lute schre:
< wafen uber iren rat,
waz si mir ie leides hat
an minen vrunden getan,
der ich vil verlorn han
anderswa alsam alhi.
owe geschriet uber si,
si ist mir alzu bitter!>
do sprach zu im der ritter:
< ey, du rechter hellewicht,
vorchtestu di vrouwen nicht,
daz du ir tugent berufen wilt?
var hin, wand mich sin bevilt,
mit dir bekummern vurbaz.
schande, laster unde haz
wil ich dir schuldic immer sin.
owe des lieben herren min,
den ich durch dich verlorn habe!>
do schiet der tuvel hin abe
und gab im nicht me gutes.
vil beswertes mutes
der ritter do zu huse gie,
daz er got ie verlie
durch den unreinen schatz.
siner viende widersatz,
die sin homut e reizte,
dar uf sich erbeizte,
daz sie in wolden bougen.
sie begunden urlougen
und uf sin gut rennen,
rouben unde brennen,
die lute slan unde van.
als er den wolde wider stan,
so gienc ez ie hinderwart:
die viende quamen im so hart,
daz er wart ir aller spot.
wand er verworfen hete got,
so hete er leidic striten.
die viende in einen ziten
uf sime huse in erstigen.
do wart ouch vurbaz geswigen
an im aller werdekeit.
in ubergienc nicht ein leit
sunder allez ungemach.
di kemenate man im brach
ane allerhande widerwint.
beide wib unde kint
tot daz gewelbe ersluc.
siner viende unvuc
nach ir willen griffen in:
sie wolden in uf vuren hin
und werfen in sin selbes turm,
binnen des quam ein sturm
und geschrei um in so groz
- hi und da man uf sloz,
da sie daz gut westen ligen -
daz sin ein teil wart verzigen
und im ein wenic rumes wart.
zuhant greif er an di vart,
wand er sich heimlich dannen stal.
so groz was in der burc der schal,
daz man sin nicht war genam,
untz er hin zu pusche quam,
dar inne er lief an unwege
mit cleidern, die er truc zu pflege,
die er vor hete an sich getan.
nu wider vuren im zwene man,
daz waren waltvischere,
die durch leide swere
vur netze trugen grellen.
den kunen man, den snellen,
den ritter sie begiengen.
do sie in geviengen,
sie zugen im die cleider abe
und suchten bi im ander habe,
ob er icht heimlich truge.
er muste sin gevuge,
als ez im do was gewant,
wand er stunt mit blozer hant.
der edele kune ritter wert
enhete weder schilt noch swert,
des was sin vechten hin geleit.
do sie genamen im die cleit
untz an sin linin gewant,
uf daz er wurde me geschant,
so greif im einer in die har,
der ander nam der knutele war,
der im den rucke wol zusluc.
hi mite duchte siez genuc,
des sie do wol entsuben.
als einen leiden buben
liezen sie do loufen in.
sus gienc er her unde hin
zuslagen und beroubet.
im was der sin betoubet,
daz er nicht wol enweste,
welch im were daz beste.
< owe>, sprach er,< ich boser man,
nu ist mir rechte getan,
wand ich durch iamerlichen spot
han verworfen minen got
von mir vil unwerde.
mich wundert, daz di erde
nicht uf entut iren munt
und let mich in den hellegrunt
zu aller underst sinken.
alda solde ich trinken
mit stete wernder leides not
den aller ergesten tot,
den man immer vinden mac.
owe iamerlicher slac,
in welch leit bin ich geslagen!>
alsus begunde er sich clagen
mit steter ougen vliezen.
in in begunde schiezen
di ruwe ir pfile also scharf,
daz er gentzlich von im warf
alle vreude uf erden hi.
in disme leide er vaste gie
so hin kein vremdem lande,
da in niman erkande,
der weste, wer er were.
als im wart zu swere
di crancheit durch hungers not,
als di nature gebot,
so gienc er beteln sin brot,
des er wart von schemde rot
durch di ungewonheit.
alsus treib in hin sin leit
verre in ein vremde lant,
da er nimanne was erkant,
wand er was kumen uz siner diet.
bi eine burc er do geriet
des abendes an der spate.
nach sines herzen rate
gedachte er:< ich wil bliben hi,
untz ich den vru morgen sie,
so wandere ich aber vurbaz.>
uf der burc ein greve saz,
ein altherre wol gezogen.
daz lant was under in gebogen
mit dienste an guten willen,
wand er wol kunde stillen
mit gantzen vride al ungemach.
von im man sulcher mere iach,
er were hoer tugende vol;
daz man dicke ervant wol
an sime schonen lebene,
wand er gienc vil ebene
an gotlichen strazen.
er hete nu gelazen
sinen kinden in di hant
beide burge unde lant,
die man ez wol berichten sach.
sin herze er gentzlichen brach
hin zu gote minnesam.
do der arme ritter quam
und der herberge bat,
der alde greve kein im trat
und entpfienc in wol da von,
daz er es dicke was gewon
an andern beteleren.
sinen hungerigen sweren
bezzerte er im mit spise.
in tugentlicher wise
vil gut gerete im da geschach.
als der morgen uf brach
und er horte luten
daz zeichen beduten,
daz di messe meinte,
der ritter sich vereinte,
er wolde ouch messe horen da
und dar nach wandern anderswa.
diz geschach. di messe ergienc,
der ritter nuwe ruwe entpfienc,
di in verserte snelle.
er besach di capelle,
ob iman drinne were.
di sach er wesen lere
von luten beide her und dar.
der aide greve nam des war,
wand er ie nach gewonheit
bleib an siner innekeit,
untz hin di zit verre trat.
an einer heimlichen stat
in einem winkel er da was
und sin gebet zu gote las
nach reines herzen willekur.
der arme ritter sloz di tur,
wand er sich eine drinne sach.
sin leit mit iamer uz im brach.
er tet als die beswerten tunt.
dar inne ein schone alter stunt,
als man wol mochte schouwen.
nach unser lieben vrouwen
stunt druffe ein riche bilde.
di schone und di milde
ir kint hete in ir schoze.
der ritter, der bloze,
wisete in rechter nuwe
wol sines herzen ruwe,
di in vur den alter truc.
mit sinen vusten er sluc
sine brust und sin houbet.
mit leide was er betoubet
in ruwigem smerzen.
der burne sines herzen
also ho uf erdoz,
daz er zun ougen uz vloz
in vil mildiclicher vlut.
im tet so we sin ungut,
daz im daz herze in leide wiel.
vur den alter er viel
maniger langen venien val
crucewis hin zu tal.
als er des weinde vil getreib,
uf sinen knien er do bleib
und sach uf kein dem bilde.
< ey>, sprach er,< edele milde
gotes muter marie!
ich armer sunder schrie
an dich, gute vrouwe,
tu so wol und beschouwe
mines herzen bitterkeit,
wi rechte leit unde leit
mir ist, daz ich wart ie so blint
und din herzeliebez kint,
got minen herren, versprach.
o sit daz man ie gut dich sach,
maria, muter reine,
so tu so wol und erscheine
mir in den grozen sweren,
daz du den sunderen
gegeben zeiner muter bist.
ey vrouwe, neige iesum crist,
din liebez kint, her zu mir.
ich weiz wol, er gehoret dir
durch liebe, di er zu dir treit.
muter der barmherzekeit:
ube an mir dinen namen!
owe, ich muz mich immer schamen,
daz ich so rechte blinde
ie kein dime kinde
so torlich leider mir gewarb.
ey, daz ich nicht e starb,
e mir di sunde wurde kunt!
vrouwe, ich bin so harte wunt
und mit leide also verladen,
daz ich in zwivelichen schaden
viele, enwere daz eine,
daz ich an dich reine
alle mine hoffenunge trage.>
in dirre weinden clage
so lange er veniete unde rief,
untz er vor mudekeit entslief
und vor dem alter gelac.
der alde greve stete pflac,
daz er disses war nam.
vil groz wunder im bequam,
waz diz an im meinte.
dar nach im got erscheinte
di meinunge, als er sit veriach.
unser vrouwen bilde er sach,
daz uf den alter was gesat.
daz stunt uf von siner stat
und satzte daz kint uzer schoz.
di himelkuniginne groz
uf dem alter ein wunder treib:
ir kint alda sitzen bleib,
unde si gie von der stat,
vur ir liebez kint si trat.
mit grozer andacht si do lie
sich kein im nider uf die knie.
ir hende si zusamne vielt,
die si kein irme kinde hielt.
< genade>, sprach si,< lieber sun,
du salt durch mich so wol tun
und la kein disme dinen zorn,
den er mit sunde im hat erkorn,
di in leider machte blint.
laz in geniezen, liebez kint,
daz er durch keine tuvels craft
mich und mine vruntschaft
wolde nie versprechen.
du salt gar underbrechen
und lazen sin durch mich verlorn
kegen im alle dinen zorn,
des bite ich vliziclich alhi.>
do sprach daz kint wider si:
< ey, muter, waz sal ich im vrumen,
sit er hat sich von mir entnumen
und andere herren im erkorn,
den er sin dienst hat gesworn:
den sal er dienen, daz ist recht,
er wolde nicht sin min knecht,
als ob ich mochte in nicht bewarn.
laz in zu sime herren varn
nach sines eides verbint!>
< ey nein>, sprach si,< liebez kint,
gedenke an in, wi gar tief
er sufzte und dich an rief
und sunderlich minen namen.
er wil sich me der sunden schamen
und sie von im zustoren.
binamen, du sah mich horen,
wand du hast mir uf geleit,
daz ich der barmherzekeit
ein muter wesen sal genant.
des hat mich dirre hi gemant
mit clegelichen worten,
daz er der helle porten
werde wol gevriet.
swer mich an schriet
in dem namen, daz ich si
im mit barmunge bi
und nennet muter mich dar an,
dem muz ie helfe sin getan
von der barmherzekeit,
ob er mit gantzer innekeit
an rufet mich, als ouch der,
der durch genade ist kumen her
und sine sunde im leit sint.
gedenke, herzeliebez kint,
wi du den herten cruces tot
mit harte bitterlicher not
durch den sunder hast erliden.
ouch wart ich arme nicht vermiden,
als din wille hat begert:
sich mine brust, durch di ein swert
gienc mit grozer bitterkeit,
daz gewaldiclichen sneit
durch mine sele an grimmer not.
um dinen iamerlichen tot
wart in mir alle vreude blint.
des mane ich dich, vil liebez kint,
uf des sunderes heil:
mache im durch mich wol veil
diner genaden trisor,
der im nu ist beslozzen vor,
wand er ermer ist dan arm.>
< nu nim mich wider an dinen arm,
liebe muter, wand ich habe
kein im durch dich gelazen abe,
swaz er vor begangen hat
der uber grozen missetat,
dar abe er was verwazen.
der wil ich vri in lazen,
wil er ot vurbaz huten sich.
nu ganc her und nim wider mich
alsam e uf dine schoz.>
do neic di kuniginne groz
kein im. dar nach si hin trat
und gesaz an irre stat,
da si vor sitzen pflac.
der vor dem alter lac
zuhant dar nach erwachte.
mit leide er sich uf machte,
beide venien und gebet
treib er, als er e tet,
mit weinder sufzunge tief,
dar inne er unse vrouwe an rief
nach der sunde applaze.
do er wolde uf di straze
und her quam untz bi di tur,
do wischte kein im her vur
der burcherre wol geborn.
dirre hete e wol gesworn,
daz niman drinne were.
des was im harte swere,
do er den herren gesach.
der alde gutlich zu im sprach:
< lieber mensche, gehabe dich wol,
wand dir nicht schaden sol,
daz ich was bi dir hinne.
durch got sage mir dine sinne,
wannen du sist her bekumen,
wand ez sal dir und mir vrumen,
ob du mir gentzlichen sagest,
waz du so leitlichen clagest.>
do wart dem armen rittere
sin leit also bittere,
wand ez vernuwete sich in im.
< herre>, sprach er,< daz vernim,
ich sagez dir uf guten wan.>
alsus hub er vor im an
und sagete im gantze mere,
wi er ein ritter were,
wi er dem tuvel sich ergab
und zu iungest schiet her ab
von im, wand er marien
sich nicht wolde vrien,
wi er erbe unde gut
verlos, und in daz armut
von lande alda her vertreib.
< an dem einigen ich bleib>,
sprach er,< daz ich bite got
durch siner truwe gebot,
daz er di sunde mir vergebe
und ich im noch zu dienste lebe.>
di wile er im diz seite,
sin herze sich beweite,
daz er weinte so genuc,
daz ie ein tran den andern sluc
durch sines herzen ungemach.
der altherre zu im sprach
in gantzen truwen vruntlich:
< seliger man, nu vreuwe dich
und wizze daz di vrouwe gut,
der din ritterlicher mut
nicht verloukenen wolde,
maria, di gotes holde,
di hat vur dich ir kint gebeten.
sin zorn ist gar besit getreten.>
sus sagete er im, swaz er e sach,
und dar nach er zu im sprach:
< du sah doch durch eine sicherheit
mit harte grozer bitterkeit
di selbe sunde bichten,
din herze drabe entlichten.
und wizze daz got ist din vrunt,
wand ich habe ein urkunt
der rechten warheit gesehen.>
als di rede was geschehen,
do wart der ritter also vro,
daz im daz herze steic vil ho
in troste an unsers herren lobe.
beide cleine und grobe,
swaz er sunden weste,
die liez der ritter veste
von im in gantzer bichte.
do er sich ir entlichte
nach sines willen gebot,
do begab er sich durch got,
dem er getruwen dienst bot
untz an sines libes tot.
unser lieben vrouwen,
durch di im was verhouwen
aller sunden urbunst,
der truc er willicliche gunst
mit lobe an allem herzen sin.
des si gelobet di kunigin!