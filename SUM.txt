vurbaz sult ir ouch schouwen
an der getruwen vrouwen,
wi si ir vrunden lonen pflit.
ez was hi vor in einer zit
ein schuler, der zu schule gienc;
den rechten wec er an vienc
und larte vliziclich di schrift.
sines herzen wise grift
warf er ouch uf tugende,
da her von siner iugende
marien grozer liebe er iach.
alle sin gemute er brach
von werltlicher getusche.
er hielt in rechter kusche
sin leben durch marien.
kein der wandels vrien
verbunden sich der schuler hete
heimlich in sime gebete,
daz er ane underbreche
alle tage vru ir spreche
uf den knien hi oder da
siben ave maria
vor irme schonen bilde,
da er di reinen milde
binnen des mochte an gesehen.
diz gelubde was geschehen,
dar abe er nimmer ouch getrat.
beteln gienc er in der stat,
da er daz almusen las,
wand er von sinen vrunden was
gestrichen, da er vremde lac.
do er disses gepflac,
untz er quam wol uf vumfzehen iar
und er nindert missevar
nach sunde wolde wandern,
als er sach die andern
mit leider aneschouwe,
do wolde in unse vrouwe
des armutes machen vri.
do wart ein kirchwie bi
in eime dorf berufen,
daz sich da hine schufen
die lute durch den applaz,
die armen schuler durch az
und durch geniez giengen dar.
als dirre schuler wart gewar
des morgens und di sunne uf trat,
do gienc er ouch uzer stat
so hin zur kirchwie.
sin siben ave marie
waren noch ungesprochen,
daz im hete underbrochen
des tages sin vergezzenheit.
er hielt sin herze an reinekeit,
des gienc er bi die andern nicht.
ane geselliche pflicht
gienc er alleine hinden na.
daz dorf was ouch verre da
so hin gelegen von der stat.
di sunne izu wol uf trat,
als si ir loufen brachte.
der schuler do gedachte
an sin gebet und erschrac,
wand ez des tages nider lac
uz rechter gewonheit.
hi von so wart im also leit,
daz er mit herter ruwe groz
sin antlitze gar begoz,
als in do sin herze twanc.
dar uber wolde er sinen ganc
zu huse wider lenken.
idoch begunde er denken,
daz er vurbaz gienge
und den applaz entpfienge,
der im wurde sus benumen.
mochte er in di capellen kumen,
so spreche er sine willekur.
were ouch beslozzen di tur,
so solde er beiten alda vur
ungezzen biz zur vesperzit,
als man uf sliezen pflit,
so mochte er alda schouwen
nach willen unverhouwen
daz bilde unser vrouwen
und vor dem sprechen sin gebet.
nach disem willen er tet.
sus gienc er in der leide,
sin ougen waren beide
stete vuchte genuc.
binnen des sin wec in truc
in ein holtz, daz was dic.
als er besit warf den blic,
secht, da begunde er schouwen
nach marien, der vrouwen,
ein bilde also wol gestalt,
daz nie meisters gewalt
ein bilde mochte baz ergraben.
als der schuler hete entsaben,
wi ez da stunt uf eime ronen,
do wart sin herze in vreude im donen,
di im sin leit gar under sluc.
sin gedanke uf den wan in truc,
ein meler hetez dar gesat
und sin vergezzen uf der stat,
da er ez nu sitzen sach.
an maniger venie er sich brach
langes uf di erden
kein der gotes werden,
dar inne er sprach sin gebet.
als er nach willen des getet
so vil, als im behagete,
sin herze im do sagete,
er solde sorcvaldic wesen
und vil der schonen blumen lesen
und dar uz machen einen crantz,
wit, groz unde gantz,
und setzen uf daz bilde,
daz dem gevugele wilde
unerloubet mochte sin,
daz sie an im den liechten schin
nicht sulten mit ir unvlat.
als er nach sines herzen rat
diz wol vollenbrachte
und wandern gedachte
zu dorfe, als sin wec in truc,
sorge wuchs im do genuc,
wand daz schone bilde
stunt uf dem gevilde
ane allerhande dache.
in meisterlicher sache
was ez an der figure
mit golde und mit lazure
an gemeide wol durchleit.
des was im unmazen leit
um di schonen varwe.
< owe, di wirt im garwe>,
sprach er,< der regen waschen abe;
daz wirt ouch dem ein ungehabe,
der sin hat hi vergezzen.>
alsus was er besezzen,
waz er dar umme tete:
zwei linine cleit er hete
und einen mantel, den er truc.
alsus was er arm genuc.
idoch ob er wol hete me,
daz hete er dort gelazen e,
wand der sumer was heiz.
sin hemde er entzwei reiz
swi er mochte wol gelich.
um der vrouwen bilde rich
ein teil er da kutzte.
daz ander er benutzte,
wand er sich selber drin want.
den mantel nam er in di hant
und hullete in vliziclich um in.
da mite er dachte wandern hin.
do er ein teil so hin gelief,
daz bilde im offenlichen rief.
des er grozlich erquam!
idoch er schiere wider quam
und viel dar nider uf die knie.
< vrouwe>, sprach er,< ich bin hi.
gebenediete kunigin,
waz wil di meinunge din,
daz du, als ich han vernumen,
mich wider hieze zu dir kumen,
dar an dine truwe ich schouwe?>
do sprach zu im di vrouwe:
< ganc zu des pfaffen hof,
da vindestu den bischof
uber tische und ezzen.
wis dran nicht vergezzen:
sprich, daz ich in gruze
mit al sulcher suze,
als er verdient hat an mich.
dar nach sprich, daz er dich
zu prister morgen wie.>
< o kunigin marie!>
sprach er,< daz wirt gar sin schimpf
und tribet mit mir stoltzen glimpf,
swan ich im dinen gruz sage.
ouch ist ez verre uzem tage,
daz man prister wien pflit.
so ist ouch kumen nicht di zit
an mir nach pristerlicher art,
dar uber bin ich ungelart,
wi ich di messe singe.>
alsus dem iungelinge
di vrouwe sin wort undersluc:
< du bist gelart und alt genuc,
ouch ist di zit wol gelegen,
daz du pristerlichen segen
vollen salt erreichen.
ich wil dir sagen ein zeichen,
daz volge dir der bischof git:
sprich, daz er in der ersten zit,
do im daz amt wart bevoln,
in sime herzen verholn
gelobte sprechen mir ie dar na
vumfzic ave maria
an eime ieglichen tage.
vrage, wi im daz behage,
wand er hat mir dran gelogen
und also gar druz gezogen,
als ob er nie gedechte,
wi er sin herze brechte
dar nach vrier willekur,
da er den willen im satzte vur.
daz saltu sagen im von mir,
wand er es wirt gelouben dir.>
der schuler neic der werden
untz nider an di erden,
als im sin andacht geriet.
hi mite er ouch von dannen schiet.
do er ein teil so hin getrat
und sach wider an di stat,
da er daz bilde hete lan,
do was ez wunderlich getan,
wand er sin da nicht ensach.
sin gebet er mit vlize sprach,
untz er quam zu dem dorfe hin.
sin vil tugentlicher sin
brachte in in guter snelle
des ersten zur capelle,
da er sprach sin gebet.
mit dem und er ouch daz getet,
do wolde er zu dem bischove,
der da was in des pfaffen hove.
die da huten der tur,
die triben arme lute vur
mit ir slegen groz genuc.
als in gebot ir unvuc.
der arme schuler so hin dranc,
als in sin botschaft betwanc.
er was nacket und bloz.
manigen slac, manigen stoz
muste er da von in liden.
doch wolde er nicht vermiden
di botschaft, di im was bevoln.
swaz er leides muste erdoln,
er dranc untz hin vurbaz,
da der bischof saz und az
mit sinen undertanen,
rittern und capellanen,
der da was ein michel rote.
vur den bischof trat der bote,
als er der rechten zit entsub,
sin wort er offenlich erhub
zu dem bischove und sprach.
der bischof in an sach
und dachte, daz er were
von kunst ein gemelichere.
des was ir aller wille,
daz man im lieze eine stille.
als daz der schuler gesach,
< herre, her bischof!> er sprach,
< horet, waz ich uch sagen muz.
uch enbutet iren gruz
maria, di kunigin.
der gruz sal also bi uch sin,
als ir verdient hat umme si.>
do sprach der bischof:< hora hi,
waz dirre tore vremdes saget!>
< herre, ob ez uch behaget>,
sprach er,< so lat mich vollen sagen
und mine wort zu ende iagen,
als sie mir sint bevolen e:
maria let uch sagen me,
daz ir mich morgen an der zit
durch si zu einem prister wit.>
der bischof sprach durch glichsenheit:
< ir habet dar zu gute cleit,
daz man uch sule wien.
ir sult uch des verzien,
daz ir di gotes geweren
icht in uweren meren
zu eime schimpfe wollet haben!
wirt es me von uch entsaben,
daz get an ungelucke!
ich laze uch uwern rucke
mit knuteln gar wol durch slan.
wolt ir icht gemeliches han,
daz sult ir anders triben.
lat ie marien bliben,
man sal ir denken nicht in spot!>
der schuler sprach:< eya, durch got!
woldez uch nu wol behagen,
ich wolde ein warzeichen sagen,
daz si mich hat zu uch gesant.>
do sprach der bischof zuhant:
< daz wolde ich gerne horen,
woldet ir zustoren
mit warheit mines zwivels wan.>
do hub der schuler wider an:
< min vrouwe>, sprach er,< let uch sagen:
hi bevor in den ersten tagen,
do ir zum amte quamet,
mit vlize ir uch an namet,
daz ir holt waret ir.
in alle uwers herzen gir
swuret ir heimlichen eit
( der wart nie menschen vur geleit),
ir woldet sprechen ie dar na
vumfzic ave maria
an eime ieglichen tage.
nu horet vurbaz, waz ich sage:
si sprichet, ez si ir gelogen.
ir habet uch da von gezogen,
so daz der eit ist worden lam.>
als daz der bischof vernam,
so grozlich im daz herze erschrac,
daz sin ezzen gar gelac.
die tische wurden hin genumen,
der bischof was besiten kumen,
da er in eime winkele saz;
her und dar sin herze er maz
mit betrubnisse vol.
er weste sin gelubde wol,
als der schuler e sprach,
idoch er nie den gesach,
dem ez were von im kunt.
do bat er im zur andern stunt
den schuler heimlichen sagen
und der warheit nicht verdagen,
wi der sache were.
do sagete er im die mere
in einvaldigem sinne,
wi im di kuniginne,
di gotes muter milde,
were an einem bilde
erschinen uf dem wege al dort.
daz begin und daz ort,
wi ez sich hub und wi ez bleib,
wi sich di sache untz her treib,
daz sagete er gentzlich im hi.
do viel der bischof uf die knie,
kein marien, der werden,
neic er untz an di erden
in andechtiger demut.
sin geloube was da gut
uf des schuleres wort.
swaz er hete an im gehort,
da wolde er vrolich grifen zu.
des andern morgens vru
do wart der schuler an geleit
unde pfeflich wol becleit.
zu prister man in wien sach.
zuhant als ouch daz geschach,
der bischof sprach zu im do san:
< horestu, nuwer capellan
der himelischen vrouwen,
du salt lazen schouwen,
daz si dich hat zu mir gesant,
und salt singen alzuhant
eine messe, daz wil ich.>
< herre, nu bedenke dich!>
sprach der nuwe prister do,
< di gewonheit ist also,
daz man daz amt lere,
e man dar an kere.
werlich, ez ist mir unkunt.
her nach in etelicher stunt,
als ich ez nu gelerne,
so singe ich harte gerne.
ich muz daz amt e verlesen.>
der bischof sprach:< des mac nicht wesen,
du must singen alzuhant.
di dich hat zu mir gesant,
di sal dich leren in gotes lobe.>
< min liebe vrouwe si dar obe!>
sprach der prister,< nu daz si!>
alsus quam er dem alter bi.
do er di bichte gesprach
und indulgencia geschach,
do hub der nuwe capellan
< salve sancta parens> an
so vrolich, als ob er e
gepflogen sin ouch hete me.
da mite viel er uf die knie.
alle di samnunge hi
volvurten erlich den gesanc.
an des gesanges anevanc,
do in der prister erhub,
der bischof alterseine entsub
und der nuwe capellan,
daz zu dem alter quamen gan
( als sie wol mochten schouwen)
die schonsten iuncvrouwen,
die ie kein ouge me gesach.
von den allen sich uz brach
ein uzerwelte kunigin
in samite und in baldekin,
durchworcht mit luterm golde.
daz tessil wesen solde
brante alsam die sterne.
sie sahen si vil gerne
under einer liechten crone,
di luchte also schone,
daz vil kume ir ouge erleit
zu sehene in di clarheit.
sus quam di kuniginne
in andechtigem sinne
und opferte den blumen crantz
beide schone unde gantz,
den er gemachet hete al dort
dem bilde, als ir habet gehort.
der prister kantez schepil,
der bischof hete ouch vreuden vil,
wand er im hete vor gesaget,
wi er der reinen gotes maget
zusamne den crantz las.
nu diz alsus geschehen was,
die iuncvrouwen karten wider.
dar nach nicht uber lanc sider,
als man den opfersanc erhub,
ir ieglich mit gesicht entsub
der zweier, als ir habet vernumen,
die iuncvrouwen aber kumen.
di kuniginne vor quam,
daz halbe hemde si nam,
daz er e ummez bilde want.
mit irre snewizen hant
uf den alter si ez bot.
si neic, als ir ir zucht gebot,
und quam da hin mit ir schar.
des wart niman gewar
wand der bischof alleine
und der gotes reine,
der vor dem alter stunt.
er sanc hin, als die pfaffen tunt,
den ir amt ist gereit.
do er nach gewonheit
daz gesegente gotes brot
zu sehene dem volke bot
und den heiligen licham
geleite hin, als im gezam,
und dar abe die arme erhub,
der bischof do wol entsub,
welch ein wunder sich erbot:
der prister stunt und was tot,
als er wol mochte schouwen.
von der edeln vrouwen
wart di sele hin genumen.
als diz wunder wart vernumen,
do was alle di pfafheit
in gotes lobe gar gemeit.
der bischof und sie alle
mit grozem lobes schalle
nach pfeflicher werde
bestaten do zur erde
des guten mannes licham.
nu secht, wi rechte vruchtsam
ist daz lob der kunigin!
wol im, swer daz herze sin
dicke beide hi und da
mit dem ave maria
bekummert durch di vrouwen gut,
wand im sin heiliger mut
an genaden wirt enprant
und di liebe drin gesant,
di in tegeliche zut,
daz er zu der vrouwen vlut
und begert bi ir sin.
des si gelobet di kunigin!