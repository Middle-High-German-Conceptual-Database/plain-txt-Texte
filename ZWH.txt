ez warn hie vor gesezzen
zwen herren vil vermezzen
mit huse an einer marche;
die warn gewarnt starche
mit helden zeallen ziten.
nu begunde der eine riten
hin uber in daz ander lant.
swa er da ein burch vant,
da sturmt er mit sinem her.
vant er da zegrozze wer,
so cherte er dannen iesâ
und sturmte aber anders swa.
swelich burch er vant zeswache,
daz chom in zeungemache.
die gwan er in zehant an
und sazte dar uf sine man.
swenne er schiet von dannen,
so gwan man sinen mannen
die burch aber wider abe.
ez wern liute oder habe,
swaz er da lie, daz was verlorn.
im widerfur der selbe zorn,
den er in ê het getan.
die im die burch musen lan.
der ander herre reit ouch dar.
der nam der besten burge war,
die er in dem lande iender vant;
fur die saz er zehant.
daz was der burchgraven spot.
die sprachen, ez entæte got,
si gwnne in anders niemen an.
er wære ein harte tumber man,
daz er sich daz ane næme,
des er nimmer zeende quæme.
si wærn der burch an angst,
die wile si ir aller langist
zu einer burch wolden ruchen.
ern dorfte ez nimmer versuchen,
sin arbeit wrde gar en wiht.
dar an chert er sich niht.
er hiez rihten an den berch
alle der hande antwerch,
diu zesturme frum warn,
und begunde der burch varn
ob der erde und dar under
und begie so manich wnder,
daz er in doch zeiungist an
die burch mit storme gewan.
die boute er vrouliche
und wart dar uffe riche.
im muse dienen liute und lant.
des arbeit was baz bewant
denne des, der die boesen burge chos,
die er schire gwan und verlos.
nu wil ich iu bescheiden,
waz den gelich tut beiden:
daz tûn zwen minnære.
den ainen dunchet swære,
daz er minne ein stæte wip.
sin herce læzzet sinen lip
niht muten solher eren.
daz heizzet in zu chern,
da im diu minne si bereit
ane chost und an arbeit.
swelich minnære also minnet,
swelich wip er also gwinnet.
gwnne er der ein lant vol,
die gwinnet ouch ein anderre wol.
dem geschiht als dem man,
der die boesen burge gwan,
die er schir gwan und schir verlos.
der die besten burch erchos
und die gwan mit grozzer not
unde si unz an sinen tot
mit grozzen vrouden behielt
und maniger eren dar uf wielt;
dem tut ein stæter man gelich,
der an ein wip wendet sich,
diu nach des wnsches lere
uf stæte und uf ere
geedelet und getugent ist.
der muz vil manigen guten list
in ir dieneste versuchen.
sol si sin dannoch ruchen,
da horet solhiu meisterschaft zuo,
e si sines willen iht tu,
daz man nie burch so chume ervaht.
er muz von stat und uber maht
arbeiten gut und lip,
der ein gar volchomen wip
mit dienest sol gewinnen.
mit dem libe und mit den sinnen
hat er zetun ein michel teil.
hat er zeiungist daz heil,
daz ir sin dienest an gesiget,
diu vroude, der er danne phliget,
diu ist aller vrouden genoz.
er weiz die stæte da so groz,
daz er des gar an angest ist,
daz im deheines mannes list
dehein schade an ir si.
der sorgen ist er als fri,
sam iener uf der burge was.
der vor den vienden wol genas.
swer sich so wol versinnet,
daz er den gwin gwinnet,
den er niht mach verliesen,
der chan vil rehte chiesen.
swaz des gwinnet ein man,
des er behalten nicht enchan,
der gwin ist ungewære
und ist niht vroudebære.