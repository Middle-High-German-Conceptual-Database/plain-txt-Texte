sermo de angelis.
got vnsir herre. des anegenge. vnde des ende niman wizzin nemag.
indisime libe. der wolte erchennit werdin. vnde wolte gelobit werdin.
vnde geminnot werdin. dar vmbe. daz vone den drin dingin.
ettewer teil inphienge. sinir gotelichir herschephte. vone disen drin
dingin geschopher eine geistliche geschepphede. solichir nature daz
siv niene mahti mit handen gervoret werdin. noch mit handin gehebit
werdin. daz warin die heiligin engele. so starcher. vnde so stater
nature daz si niemir zervallen nemugin. vnde geschvoph sie so wizzige.
daz sie got erchandin. so si in aller erest anisahin. vnde gab
in selbchvre. vnde friheit ze tvonne swedir sie woltin. daz si ir schepphare
warin gehorsam. oder ungehorsam. vnde si uone iewederme
rehtin lon inphingin. uonder gehorsami den ewigin lib. uone der ungehorsami
den ewigin tot. alsolich geschvoph unsir herre got. alle
engele da zihimile. under den engilen allen. was einir der hereste.
der ovch nu ist aller tiuele furste. der chvom uone sinen tiephin gedanchen
ze nide. vnde zvo vbirmvotin. vnz er so verre gesundote.
daz ez imo niemer virgebin wirt. waz was div svnde so envertragen?
daz sagin wir iv. er bechande ane got daz er sin schephare
was. ubir die warvn wizzintheit. sprach er in sineme mvote. mit gedanchin
nuit mit offener stimme. daz er wolti werdin ebinhere. dem
aller hohistime. sime herrin. des gedahte er dainne. mit ubeleme willin.
vone div bivil ovch er. mit allen ime nach volgentin gnozzin. mittem
uuillin in ime selbin. so uerre. daz er niemir ne mag noch
ne wil widir chomin. unde zi der selbun stunde so er geschaphin
wart. do beuil er ovch. wane ware er so lange mit gote gestandin.
unz er uolle hati biesuchit waz got ware. so ne ware, daz nieht
mugilich daz er danne beiuiele. alse dv scriphit quît. non timet lapsum.
qui dei intrat habitaculum. dane was nehein twale. alse der
tivvel geschaphin wart. do bechander wole. daz got sin schephare
was. do nidote er in sinir herschepte. vnde beherete sich daz er ime
undirtan ware. sa zie den stundin uiel er vnde alle sine volgare.
vonder herschephte. da sie zvo gieschaphin warin. vnde die sie dennoch
gwinnen solton. vbe sie gestandin warin. do hvob sich. daz
urlovge da zi himele alse div scriphit quît. factum est silentium inselo
dum conmitteret bellum draco cum michahel archangelo. et audita
est uox milia milium. dicentium salus deo nostro. vnsir herre der
almathigot geschohp die zvo naturæ der engele. vnde der mennisgon.
ze div daz er uone in beiden irchennit wrde. den mennischin gieschupher
dar umbe daz der cehinde chor wurde irfullit. den der
tiuil hat virlorn. dvrch sin uber mvot. derselbe mennisge beuil uon
des tiuveles rate. den chovphte got widire zi sinen gnadon. mit neheineme
anderen werde wan mit sin selbis blvote.
der heiligon engile sint nivn chore. wane wir wizzin uone der
heiligun scripht daz da zihimile sint. angeli. archangeli. virtutes. potestates.
principatus. dominationes. throni. cherubin. et seraphin. alse
hat sanctus paulus genemmit die nun samenunge der heiligen engele.
von div sprach der wissage. uon deme engele der aller herest. vbir
die nivn ordines geschaphin was. wie wie sprac er? alsus.
tu signaculum similitudinis plenus sapientia. et perfectus decore. indeliciis
paradisi dei fuisti. daz spricht alsus. daz er ware ein insigile.
nach demo frone bilide. vollir wisheite. vnde uollechomener in aller
gicirde. in aller der wnne. vnde in aller der wol gitani. vnde in
allen den zartnussen des paradisis. des almahtigen gotes. dabi mag
man merchin daz sin natur alse herliche was. so daz frone bilide
gotis. ie uerrer unde me an ime irhabin was. unde alse daz wahe
gesmide gezieret wirt mit deme edelen gesteine. also was der herest
engil. der da hiez lucifer. vnde nv heizit satanas. waz was er?
wndirliche gecirit mit allen den lohezonden steinin des grvonin paradisis.
daz sint die nivn chore der heiligon engele. mit den daz
himilriche gecierit ist. alse daz wahe gesmide mit deme edelin gesteine.
aber alliu dv schonheit div anden nivn samenungen was. div
was uollichliche an ime einin. alse da gescribin stat. omnis lapis preciosus
operimentum tuum. vil lebin nv hant ir virnomin vonder michelir
herschephte. da der tvvel zvo geschaphin wart. die er dennoch
gewinnin solte. ob er mit gote gestandin ware. vnde wie er die herschat
alle virlos durch sine ubirmvot. nv virnement ovch vone den
heiligen engilen. die do mit gote da zimele gestundin. vnde nv allez
ane schinint vor der anesiht des almathtigin gotes. die selbin geiste
der himilschvn heinmvote die sint iemir alle stunde geiste. vnde nemvgin
abir nviwet alle stvnde werdin gihezzin engele. wande der
namo der man qvîd engil. der horet zvodeme ammite. daz den edilen
geistin bievolen wirt so man die sendit. zvoder stvnde heizint sie
engile. vnde andirs nimir. ez geschihit vndir stvndin daz en chunic
ein biscgos sendit. die wile denne der bisgos in der boteschephte
schinit. so heizit er ein bote. swenne er abir sine boteschat
irwirbit. vnde er heim chvmit. so heizzit er abir ein bisgos. also
chvmit ez vmbe die edilen geiste. da ze himile. so sie got sendit
so sint sie engele. wan angelus daz qvît nuntius. intivschin bote. so
si ir boteschpaht er werbint. so heizzint sie geste. vone natur. vondiv
sprach der wise daniel. milia milium ministrabant ei. et decies
milies centena milia assistebant ei. vil libin. al nach ire ammite
werdint sie genemmit angeli. so si mazlichin gewerb in dise welt
boteschephtont. archangeli. so sie die herestin boteschephte werbint.
alse sanctus gabriel zvo vnser frovwn sancte mariun. indirre werlte
mvoz man die lvte benamen nemmin oder nieman neweiz wen man
neimit. abir inder himilsgun gnozschepte da man alliv ding erchennit.
ane zwivil alse sie sint. da nebedarph niman neheinis namin. swenne
si abir her nidir zvo vns gesendit werdint. so mvozin wir in namin
gebin. ieglicheme nach sineme ammite. daz wir sie dabi erchennen.
inder vnvirwizzenheite dissis gaginwartigin libis. daz ist vns offin an
sancto michahele. michahel daz qvît quis ut deus. wer ist also got.
da hat er den namin nah sineme ammite. waz was sancti michahelis
ammet? daz sagin wir iv. sanctus michahel der hat also fri
selbchvre. so der tvivil. vnde mahti andie vbirmvot gevallin sin. mit
deme tivvil ober wolti. also er do innan wart daz der herist engil
widir gote gedahte. do dahte sanctus michahel her widir zegote.
vnde dahte alsus. quis ut deus. wer mohti so her sin so god selbe.
min schepphare. in den gedanchin so der tvivil widir got
gedahte. vnde sanctus michahel her widere ze gote gedahte. do wart
ein stilli alse ein halbv stvnde da zihimile. waz was div stilli? ein
so lang hant wile daz die nivn chore gestvondin mit sancto michahele.
do der tivvil sigin begunde. mit allen ime nach volgenden genozzin.
inder stilli hvob sich daz vrlvge in zwissen sancte michahele.
vnde deme tivvele. daz imir wesin mvoz vnz an daz iungist vrteilde.
waz was daz vrlovge? swa vrlovge ist. die in einime teile sint.
die weln ein dinc. die ime andir teile sint. die wen ein andirz. die
deme tivvele gevolgeton. die ne mvgin noch weln niemir widir
chomin. die sancto michahele gievolgeton den wart daz gigebin daz
sinie mvgin noch wellen niemir vone gote gicherin. daz sint zwei
vngelichiv dinc. diz vrlvge hvob sich do der tivvil biviel. dvrch
sin vbirmvot. vnde do sanctus michahel mit gote gestvont. nach der
stilli do hvob sic ein gebrahte da zimile daz alliv div tvsint der
heiligon engele. die dazihimile bilibin warin. die riephin. vnde lobeton
den almahtigin got sinir genadon. alsvs. nunc sacta est salus.
honor. et virtus. omnipotenti deo. vil liebin. noh hant ir die selbchvre.
alse der tivvel habete. nv bewarnt ivch des valles. den der
tivvel erlitin habit. vnde der wize so er iemittont lidit. nv bevelent
vvch in diseme vnstatin zite in die hvote vnde die biscirmunge.
sancte michels. vnde sinir ginoze der heiligon engilon. der hereston
engelon. der himilsclichon tuginde. der himilsclichon giewalte. der
fvrstintvon. der herschephton. der gestvlie des almahtigin gotis chervbin.
vnde seraphin. mit der allir helfe. mvzint ir beidiv
erchennin. vnde minnon vnsirn herrin den almachtigin got in der
phalinze sinis ewigin richis. quod ipse prestare dignetur.
sermo de. ascensione. domini.
uilliebin. hvte ist uollochomin. div sigenvph vnsirs herrin cristis.
hvte solman von rehte vs rihtin beidv crvce. vnde van. div zideme
sige horint. hivte ist aller erest deme tivvele ein inneklichiz leit
gieschehin. do er sine gevangin so herliche fvorin sach indaz ewige
riche. hivte frovwit sich allez himelsgiz her. daz der schade widir
tan ist den der tivvil wilont da zimile gefrvmete. hivte ist vnsir
mennisheit bestatit zvoder zeswvn des ewigin vatir. hivte hat die mennisheith
herschat giewnnin vbir alle geschephede. hivte sint ir
zefvzin chomin alle himilsce furstin. alle himilche gewalte. alle himilcse
tvginde. hivte nam anegenge der nviwe weg dannan der
apostolus sprichit. quia per carnem christi aditus celi. per quem
nulla prius caro transierat. reseratus est. hivte hat inslozzin daz
himilesge bvrgetor vnsir herre crist. mit sime fleisge. da ê nie niemin
in kom. hivte hat den himil vf getan. daz frone hostir lamp. daz
dvrch vns alle irslagin wart. daz div sibin insigil ir offinot sin
selbis. wande allez daz erfvllit ist daz inder altvn ê gebildot wartvnde
daz die wissagin gesprochin hant. von siner mennisgheite. hivte
ist daz irfvllit daz sanctus paulus gesprochin hat. descendit primo
christus ut nostræ particeps fieret naturæ. hodie ascendit ut sue nos
participes faceret gloriæ. daz qvît. crist chom her nidir. daz er
an sich name vnsir mennisheit. hivte fvor er hin vf daz wir ewigliche
haben sine goteheit. er er chom her nidir daz er vns
hivte gehohti. er fvor hin vf hvte. daz wir sant ime. vnde nahine
dar fvorin villibin wande wir nv des giewis sin daz wir sant ime
indirre welte gesihtikliche ne hein wesin habin mvgin. vone div
svln wir gahon mit aller der andaht vnsirs motis daz wir in ewigliche
sehen in sime riche. dar ana kerte er alle die genade. die er
mit vns begangen hat. daz er vns brahti in sin riche. vnde vns da
gesateti sinis antlvtes. dar zvo sprichit der apostolus. videbimus
eum sicuti est. dar zvo sprichit der psalmista. sacrabor cum aparuerit
gloria tua. daz ist der richtvom den der herre dauid hiemitte
meinde. ut uideas bona hierusalem. qve nec oculus uidit nec auris
audiuit. nec in cor hominis ascendit. daz ist div wnne. div schonheit.
der richtvom. div frovde. div geselleschat. div gienoschpat. div chvnneschat.
div trvtscaph. div herscaph. div wirtscapht. div bechennvnge
div mandvnge. div volle wonvnge. die der herre dauid sach. als in
eineme spigele. oder in enir tvncheli. so uil so er es chiesin mahte.
wie sprac er? qvidnam mihi est in celo? et ate quid uolvi svper
terram? herre war vmbe gebat ich dich ie ivtes ander erde. dauuidir
so dv mir da zie himile geschaphot hast? warvmbe wart mir ie
ze hivwete mare daz min ovgen ie gesahin. oder des min lib ie
bechorte da widere so dv mir da ze himile gehaltin hast? heia
waz ez ist? daz ez abir ist. daz nechan ich ne wedir irdenchin.
noch gescribin. noch gesprechin. dar ist der gvote hirte givarn. qui
posuit animam suam pro ouibus wir sin sinv scaph. nv heben vns
balde nachime. dar zie himele sol vns hvngeron. alse den aren
nach deme sleisse. alse ez giscribin ist. vone deme aren. er
smechit daz tote fleiz al vbir daz mer. vnde ist ovch schire dar vbir
geflogin. nv han wir gesmechit ein teil wa vnsir lib nar vnsir spise
ist. nv heben vns daz vbir daz vehtende mere. dirre werlte. wir
han daz snelle gevidire damite wir schiere dar geflvcchit sin. obe
vns die zwene vettache vor allen dingin behvgit sint. div minne
gotes vnde eines iegelichin menssin. so wirt an vns daz irfvllit. vbi
fuerit corpus illuc congregabuntur aquile. nv denchint uilliebin
welech wnder da zimele hivte indiseme tage gescah. do die heiligin
engele zesamine sahin. vnde vor wndere sprachin. qvis est iste qvi
uenit de edom. tinctis uestibus de bosra? iste formosus instola sua
gradiens in multitudine fortitudinis uel uirtutis suæ. da hine vf fvorte
er hivte die gevangin die for fiunf tusent iare hine ze helle gevangin
waren. daz ist vnser reht herre. deme mvgin wir gerne dienin.
der vns vone gevangenen schalchin in sineme riche gemachot hat.
ime selbin ze chindin vone div fvl wir sprechin mit sancto paulo.
qvis nos separabit acaritate christi? tribulatio? an angustia? fames.
an nuditas. periculum. an galdius? swenne vns gileitit vnsir herre
zvo sin selbis antlvte. so wirt erist vns allen. allez daz. des wir da
geren. vnde gedenkin mvgin. einis solichin herrin soldat mugin sine
ellinde rechin gerne inphahin. eine wile indirre werlte. vnz iegelicher
sinin champh gevehte. so gibit in denne in sineme ewigin riche der
cheisir allir chvnege eine al soliche corone. mit riche betalle. der
newedirz niemir nehein alter virslizit. den so gelonot wirt.
die mvgin sprechin. funes ceciderunt michi in preclaris. die gebrvodire
teilent ir erbe hie in dirre werlte. ettewenne mit seilen.
da denne daz seil hine geuiellit ez si ubel oder gvot. da mvoz ez
der nemin. der denne wellin sol. daz ist ein nvit. ez zirgat einir
hant wile. die abir hie so dienint daz siv inphahint die corone des
ewigin richis. die mugin warliche sprechen. ecce hereditas mea
præclara est mihi. so ist der alte sach intrennit vnsirs irdischin
libis. vnde ist der edele scaz uz genomin den got selbe drin gab ze
gehaltinne. waz gewandis han wir denne an? gaudium. et leticiam.
frovde. vnde mandvnge. vt cantet tibi gloria mea et non conpungar.
zvo fronen hohzitin horit schone gewate. zvo schoneme gewate. ne
hein vnfrovde. die wiele wir in deme fvlen sacche sin. des fleisglichen
gewatis. so mvozzin wir iemir mit rvwe sin. vmbe vnser svnde.
sed postquam spiritus redierit ad eum qvi dedit illum. sone fvrhten
wir niet mere. sone weinen wir nieh mere. zvoden osteron horen
wir einir slahte allelvia div nimir gehoret wirt. inerde noh in himile
ê daz urteile erget. zeiungest. zvoder wnne mvoze uiwich bringin.
der von himele dvrch vns her nertriche kam. vnde widir dar zimele
ist gie varn. vnde da richisot von ewon vnz ewon. per
sermo in natiuitate domini.
alse sanctus augustinus gescribin hat. sancta trinitas adfabricandum
hominem ingressa est in uterum uirginis. dvrch daz chon der uatir.
vnde der svn. vnde der heilige geist indie tovgini sancte marivn.
libis. daz von den drin ein solig mennisge da inne gewort wrde.
also gevazzoter. vnde also gewaphiniter. mit vnsers herrin mennesgheite.
wider den tvuel. christus dominus noster. der daz
allez volle brahte an daz ende. nach sinen genadon. vnde nah vnsir
allir not dvrfftin. alle drie chomin si dare. si worhton aber ungeliche
da. des nemint bilde andisen fvnf dingin. andeme svnnen. vnde
an eineme zwigebeln holze. vnde ander harphvn. vnde ander gerte
des herrin aaron. vnde anden nvzzin den div gerhte gebar. so man
daz eine wort sprichit. svnne. da sehen wir driv dinc ane. solarem
globum. radium. et calorem. der svnne wirt genemmit. der schime
intlivhtit. div hizze wermit. trvcchinit. vnde derrit. der vatir. vnde
dir svn. vnde der heilige geist. chomen sament dare. vnde worhton
vngeliche da. got der ewige svnne. ordinote allez daz da gescah.
der heilige geist warnde sie. zvoder gelovbe. er drvcchinte. vnde
darte in ir alle mennesgliche acuste. noch nie virliz in ir libe
nihein svndichlikin gelvst. vnde alse der schim des svnnin dvrch daz
glesine fenstir in daz gadin schinit. vnde allez daz intlvihtit. daz
drinne ist. vnde alse daz glesine fenstir ganz belibit. vnde vnfirscertet.
so der svnne drin slehit. vnde widir uz get! also chom der
ewige gottessvn zvo vnser frovwen sancte marivn. dar varnde. vnde
dannan scheidinte. daz sivne wedir innan wart getwanges. noh seres.
der îe vor allen werten was ane anegenge des ewigin gotis svn ane
mvotir. der wart zedir wis der ewigir magede svn. sancte marivn.
ane irdisgin vatir. vffindir erde. andeme ende dir werelte. noch
nemint bilde vone zwein estin. die vzir eineme stamme gewassen
sint. die drinamin horent zvo einem holze. also habint iv de patre
et de filio et de spiritv sancto. noch schovwint andie harphvn. da
ist. daz holz. vnde der seite. vnde div hant! der list tihtot
tihtot daz werch. div hant rvorit. der seito clingit. der ewige vatir
tihtot. der ewige svn werchot. der heilige geist lvtit alle die zvngon
der herze got meinit. div dvrre gerte des herrin aaron. biceikinot
mine frovwen sante marivn. div ane mannes rat. vnde ane mannes
mitiwiste. den wittin wocher gebar. da mite alle salige selan gelabot
werdint. engele. vnde mennisgen. vone sinir anesihte. zvodeme ewigin
libe. div nvz der selbvn gerte beceichinot vnseren herrin ihesum
christum. wane da sint driv dinch ane. div rinde. div schale. der
cherne. div bitteri der rinde. beceichenot die arbeite sinis libis.
ander mennisgheit. die er leit. vastende. tvrstinde. mvodende. dar
nach den biteren tot. andeme crvce. div scale beceichinot die herti
des crvcis. der cherne beceihenot die svozzi der goteheit. daz ist
allez irfvllit an vnsir frovwn sanctæ marivn. von ire chom vns div
genade die wir hivte lesen an der leczen. aparuit. b. vns ist erchinin
der gvote wille. vnde div mennesgheit vnsers haltares des
almattigin gotes. nuwet vone de heinen rehtin werchin div wir selbe
getan haben. wan nach siner michhelen erbarmede hat er vns gehaltin
obe wir selbe wellen. wan er sprichit ovch. ego sum pastor
bonus. et a. m. p. pro ouibus meis. ich bin der gvote hirte.
ich wil minre sele ane werdin vnde wil sie hine zehelle gebin.
vmbe minv scaph. nv virnemint waz der engil sprach. ecce ewangelizo
uobis gaudium magnvm. ich cvnde iv gvote botescpahat.
michil mandvnge. div geschehin sol alleme livte. ez was warliche
ein michil mandvnge. wir waren gevangin wir lagin inder
vinstri dez helle charhares. wir warin verhe wnt. vondeme ewigin
tode. do wart vnser vatir geborn. vnde vnsir scephare. der wart vnse
gisil hine zehelle. er wart ein vnsir arzat. vber alle die svnde da
mite wir den tot habeton garnet. facta cum angelo multitudo
celestis exercitus laudantium et dicentium. gloria in excelsis deo. et
interra pax. hominibus bone voluntatis. do der eine engil die boteschapht
sagite. do erschein santime michil menigin engile. des himeleschin
heres. die lobeton vnseren herrin. daz lop sprach alsus. gloria
in excelsis deo. daz qvît frequens sama cum laude. emezzig mare
mit lobe. goter mare. die zeloben sint. derne mag niet ze vile sin.
der got sahe alse er ist. der mahti mare sagen. qvem nec oculus
uidit nec auris audiuit. die sconi gots. die ne gesach nie nehein ovge.
die negehorte nie neheinv orn. dirnedachte nihein herze. die geront
die heiligin engil allezan bescowon. in ane sehint die heiligin
engele hvte alse gerne so ze der stvnde do sie in aller erest schovwon
begvndon. vnde ist in hvte alse not in zescovon. obe sie ze
einir stvnde ire antlvtte vone ime mvsin bicherin. daz sie nimir so
schire dar widere gesahin. ê in etteswaz inginge an sime antlvte.
daz si da vor nie gesahin. vnde ovch dar nac niemir gesahin. obe
sie die wile firsvndin. wan an ime ist alse sanctus gregorius gescribin
hat. cottidiana. festiuitas. horaria iocvnditas. daz kit. an ime ist
tagelic hohzit. vnde zvoiegelicher wile niwi lvssami. vnde wnne.
der ist grozes lobes wol wert. an deme diz allez ist. der
wart giesovgit vnde geborn vone einer magide sanctæ marivn. alse
wir hivte begen. die heiligin engele frovton sih daz mit der gebvrte
die mennischin widir geladit wrdin. beidiv ze gotes hvldin.
vnde zvo ire gnozschephte. inden cehindin chor da der tievel vz
virstozin wart. mit allen ime volgenden genozin. michel mere svln
die mennesgin gefrovwit werdin den der fride gemachot was. an
der erde. der fride chom an der cite. wan div gewette werete fvnf
tvsint iare. vnde mere. daz wir armennesgen ne wedir habeton gotes
hvlde noch der engile minne. der fride wart gechvndit ander erde
den mennisgen. vnde nivt allen. svndirbare abir den die da warin
gvotis willin. daz ist der gvote wille daz sie die svone niet
verwrchen mit deheinen vnzvhten. die gotis ovgin niene zemen. ane ze
schovwenne. wane da gescribin stat mvndi sunt ocvli domini ne videant
malvm. so reine sint div ovgin vnseres herrin daz sie nehein vbil in
ir beschowede dvltin wellin. siv svngin. genadigliche. bone uolvntatis.
daz kit. gvotis willin. daz siv virswicton gvotir werke. daz was
dannan von. wan der mennesge hat genvog an deme gvotin willin
vor gotis ovgon. ob er der werche niht bringin mag. der gvte
wille ilfit ane div werch da man ire nieht geleistin mag. swe
gvot abir div werch sint. dane si der gvote wille mite. daz man dir
mite niene meine wan einvaltigliche got. ezne hilfet ze gote niht.
vondiv sprac er gvotis willin. daz wort ist gemeine allen
den mennesgen vffen der erde. die gehaltin suln werdin. fratres.
daz ir nv hie virnomin hant. daz ist ein hêre ding. ein michil gebe.
ein groz genade. ein magit gebar got selbin. ire scepphare. ein
tohtir ir vatir. tohtir der goteheit. mvotir der mennisgheit. wir
bechennen zvo gebvrte vnseres herrin. eine goteliche. ein andere
mennisliche. eine ane mvotir dazimele. eine ane vatir hienerde.
hivte hat div virsiechitv mennisgheit inphangin daz ewige heil. vnde
die statvn gesvntheit. hivte sint alle die haphte. fri gemachot. die
dir tievil hate gebvndin mit den svndon. vbe siv selbe wellen. hivte
ist der ellinde mennisge widir chomin zvo sineme herbe. inder
himelesgvn heinmvote. nv garwen wir die herberge vnsirs herzin
solichime gaste. solichime chvnige. daz er vns gervoche zenphanne
indie phallinze da niemir nivwit vnschonis in chvmit. der phallinze
gestate vns nach disime libe. vnsir herre. iesvs christus. qve non
recipit ullam maculam. per insinita secula. amen.
sermo in octava domini.
den ahtodin tag vonder gebvrte vnseres herrin. den begen wir
hivte. andeme vnsir herre ihesus. von den sinen vorderon besnitin
wolte werdin. nach der altvn ewe. die er wolte irfvllin. vnde
zirstorin. der ahtode tag vnseres herrin gebvrte. vnde sin besnidvnge.
chomin zesamine. andisin heiligin tag. nivwet ane sache. ein iegwelich
octaua. beceichinot den ewigin lib. die sibintage die inder octaua
sint becechinont daz daz irgangin zit. dissis flvhtigis ellindis.
vnde alse die sibintage virendot werdint mitter octaua. sameliche
nimet disiv werlt ende. mit deme ewigime libe. inden sibin tagin
hat man vnmvze iegelicher alse der sin gewerb getan ist. andeme
ahtodin tage des ewigin libis rvowet. vnde grvnet beidiv sele. vnde
lib. inder anesihte des almathigin gotes. indirre werlte sint iemir
samint vrlovgonte lib. vnde sele. quod caro concvpiscit adversvs
spiritum. et spiritus aduersus carnem. inder octaua des ewigin tagis.
chomint sie mit ewigir minne cesamine. vnde habint iemir lieb ane
ende. der ahtode tag. nimit anegenge so daz irfullit wirt. erit lvx
lvx qvasi lvx solis. et lvx solis septempliciter qvasi lvx septem
diervm. in illa die qvando alligabit dominus uulnera populi svi. der
mane wirt also lieht sodir svnne. der svnne wirt sibinvalt also lieht
soder liehtiste tag den ie deheines mennesgen ovge beshovwote. des
tages so vnsir herre got alle die wnden virbindit die wir ie von
adames svndon gefrvmeton. vnde sie so verre geheilit. daz die heiligin
engele an vns neheine mâsvn ne chisint. so wirt ovch. daz
erfvllit. celvm nouum. terra noua. etiam homines noui. der himel
wirt nivwe. div erde wirt niwe ebine. vnde grvone. alse daz paradise.
dannan adam virstozin wart. also lic was daz paradise alse
sanctus gregorius gescribin hat. daz nie nehein holz so dvrre wart.
noch so vvl. mohtez darin gebotin werdin. ez grvoneti. ez lovbeti.
vnde bare wochir. so wirt daz erfvllit. fvlgebvnt iusti sicut sol in
regno patris eorum. des tagis irschinent alle die rehtin. in ir vatir
riche. alse der fivrine svnne indirre welte. die sibin tage
nemint ende. cum uenerit dominus iudicare seculum per ignem. so got
chvmit zerteiln alle dise werlt mit dime fivre. so daz vrteil erget.
tunc inclinantur vmbre. et aspirat dies. sone wirt niemer mere naht
vf der erde. noch nimir tach inder helle. alsez do was do got die
martir leit andieme crvce. vnde ze helle vvr. vnde dannan nam die
sinin willin heton getan. daz sestinot ovch die heiligv scriph. habitantibus
inregione vmbre mortis lvx orta est. den reschein ein
michil liht die da wan inder gegin dis todis. nach deme vrtelle so
zovgit sich der ewige morgin so wir alle vor gote standen mit libe.
vnde mit sele. daz ist div frone octaua. daz ist der ahtode tag. des
ewigin riches. der denne allerst gesehin wirt. der negewan nie
furgentin nie nach gantin tach. der negewan nie gestrgin tach. noch
morgenigen. der newart nie mit morgene geangengot. noch mit
abinde beslozzin. der ne wart nie morginliche intlvtit. noch mit
abindetvnchelin virselwit. der ist der ein der da vnvirwandelot ist.
vnde ist ane anegenge. vnde ovch iemer ist an ende. der ahtode
tag. gebirt den mennisgen in daz ewige riche. gotteliche. alse in sin
mvotir gebar indise welt mennisliche. alse wir inden sibin tagin
nv werken. also ir schinen wir inder octaua. hin zeivngist. alse
sanctus paulus gescribin hât. si conplantati svmus similitudini mortis
christi. simvl et resurrectionis erimus. nv svln wir got bittin. daz
wir also erstanden von den svndon. in vnsirn siben tagin. daz wir
anderstvnt geborn werden. niwi chint. des almahtigin gotis in der
octaua des ewigin libis. qvod nobis prestare dignetur.
sermo in annuntiacione dominica.
missus est angelus gabriel a deo in ciuitatem galileæ. cui
nomen nazareth ad virginem desponsatam uiro. cui nomen erat ioseph.
de domo dauid et nomen virginis maria. gabriel fortitudo appellatur.
der engil der zvo vnser frovwn sancte marivn gesendit wart. des
name gabriel. wirt geantphristot gotes sterchi. von div. daz er die
maget sancte marivn solte gesterchin. div dennoch vonder nature
lichte irchame. ne ware siv nieht gesterchit. mit der creffite gotis.
nazareth. daz qvît blvome. do got wilont gervohte zeredenne mit
vnseren alt uateren vone himile her nidir. die geheizze die er in do
intwande. die warn rehte ein same von himile her an die erde geworphin.
zeiner chennvnge des altin gotis. der same begvnde blvoien.
anden wndirn: div der ewige got beging inder welte. do er div
zwelph geslahte israhelis. dvrch daz rote mer fvorite. andeme wazzere.
daz in moyses gewan vzir deme steine. andeme himel brote.
andeme sconen antlvtte des herrin moysi. anden zehen gebotin div
er ime gab. anden zwein steinen tauelon. an ir gewate. daz siv ge
werte vnferflizzen volle uierzich iare. an manigen anderen grozzen
herschephten die er an in zovgete inder wosti. dar nach anden
chvnphtigin genadon. die die wissagin vore sageton. dar nach daz
man chvnige wihen begvnde. vnde bisgophe. vnz an daz cît. daz
vnser herre crist geborn wart. daz warin alliz blvomin. die blvomin
alle. brahton einen wocher. sicut scriptum est. terra nostra dedit
fructum svvm. div edile erde sancta maria. gebar den edelin wochir
vnsirn herrin ihesum christum; zvo nazaret chom div bote
schapht. daz got geborn solti werdin vone sante marivn. wane von
deme blvomin virsihet man sih des chvmphtigin wvocheres. alse abir
der wochir chvmit so uallet der blvome nidir zvo der erde. vnde
wirt zevnnvzze. wande alse er nidir chvmit so dorret er. vnde wirt
ein nvwet. also chomez vmbe got selbin. do er chom. da div warheit
an was. do ne bedorphte men der dinge niwet mere div davore
geschahin ze eineme bilde des. daz er chomin solti. indise welt.
ware got. vnde ware mennesge.
div bvrc nazaret. was in eineme lande. vnde ist hivte. daz
heizzit galilea. galilea daz quîd transmigracio. verscheidvnge. wan
alse er geborn wart. do hate allez daz ende genomin. daz sine gebvrt
edes vore bildote. an weler magide werdin ie mere zwei
svs vngelichv ding. div des wirdig was. daz ein engil zvo ir gesendit
wrde. vnde so dimvote. daz svi eineme cimbirmanne gemahelet was.
div diemvot liebit. vnde geziret die magettvom div magettvom cierit
die demvot. swa aber div demvot nieht ist. der mennesge mvoz
dvrnot virlorn werdin. wan swa div demvot nieht ist. da ist aber
vbermvot. da div vbermvot ist. da ist der tivvil. da der tivvil ist.
da ist ovch der ewige tôt. ich getar ez wol sprechin. neware div
demvot vollegliche nieht mit der magetheit an sancte marivn. got
neware nie zvo ire chomin. wan disiv aber beidiv da warin. vone
div chom er dare. dar zvo sprach der ewige vatir per prophetam.
svper qvem reqviescet spiritus meus. nisi svper mansvetum et hvmilem.
daz qvît. vffin weme sol min geist gervowen. wan vffin deme
senphtin. vnde vffen deme demvoten. och sprach got selbe. discite
a me qvia mitis sum et hvmilis corde. lirnent von mir. mir.
daz ich milte bin. vnde demvote in mineme herzin. von der demvote
chom der heilige geist zvo minir frovwen sancte marivn. alse siv
selbe sprach. respexit hvmilitatem ancillæ svæ. er hat ane geschowot
die demvot siner dirnvn. nv mag sich ein iegelich vbermvotiv vbelwesge
wole scamen. daz sich got selbe devmvote. vnde sich der arme
mennesge gehohit. von der erde sin wir genomin. zvo der erde
mvzzin wir chomin. div selbe erde wirt denne ein stuppe. daz stuppe
wirt gereinit indeme lvterme fivre. zeme ivngesten vrteile. so gereinet
daz fivr vnseres libes stvpe. daz wir got beschowen vnde sant ime
beliben. vbe wir ez hie nieht virwrchen. mit der vbermvoti. da
stet gescribin. venit nazaret et erat subditus illis. er was den mennesgen
vnder tan. wir geren aber des. daz vns div mennisgin vnder
tan sin. darane sezzen wir vns fure got. nv ist iv ein ding ze
wnderonne. der den engil dar sante. den vant der engil da. zeder
magede. so uil was got sneller denne der engil. daz der bote nie
so schire dare chomen ne mahte. erne fvnde in da. als er in gesante.
do hoben sie sich dare bede. do der bote dar chom. do was der
herre geherbergot. done sprach der engil niwet. dominus veniet.
vnsir herre chvmet. er sprac dominus tecum. vnser herre ist mit dir.
got der allenthalp ist. swie man in nieht gefahin mvge. mit der
irchennvnge. man vahit in ie doc mit der minne. daz ir in nv vindin
mvozint mit gvoteme willen. vnde er wch samiliche vinde mit reinen
gedankin. daz rvker iv cevirlihinne ime selbe ze lobe ewikliche.
per omnia secula seculorum. amen.
sermo cotidianvs ad popvlvm.
popule meus qvid feci tibi aut qvid molestus fui tibi.
aut in qvo contristaui te. responde mihi. vil liebin. div erbarmide
vnseres herrin. hat vns iezo vil lange firstragin. vnde het vil lange
inthebit den slag den wir nv alle wile. mit den meintatin garnet
haben. nv sprichit er vns zvo. dvrch den mvnt des wissagin des
herrin micheæ. popule meus. min livt waz han ich dir getan. andeme
anegenge der svone heizzet er vns sin livt. vnde zovgit vns
da mite. daz er nivwet vngenadegliche mit vns tagedingon wil. sowir
vns wellen becherin. er sprichit alsvs. qvid feci tibi. waz han ich
dir getan? war vmbe hast dv mich virlazin. warvmbe bist dv mir
vngehorsam? responde mihi. villibin. da ist vns gebrostin da ist
vnser rede uz. grozer genadon manot er vns. mit disen wortin. qvia
edvxi te de terra egypti. vzer den vinsterin dirre werlte. vone der
gevanchnvsse des tivveles. dannan vz hat er vns erlosit. vnde hat
vns brath in admirabile suum lumen. qvod est ministrans lucem his
qvi permanserunt in agone certaminis. vil lebin. vnsir herre hat vns
gewarnot. ê. er ze iungist mit vns zerehte ginge. nv sehe ivwer
iegelich waz er denne zeantwrte habin mvge. so wir zeivngest vore
gote gestanden. des ne si ich ze mineme teile in mime herzin nieht
waz daz sin mvge. er hat vns manege gvoti bescheinit. daz wir
neheine gevellige antwrte habin mvgin. widir ime. solem svvm facit
oriri svper bonos et malos. et pluit super iustos et iniustos. et dat
nobis escam in tempore oportuno. in alleme sineme richtvome gervochit
er dvrch vns zewerden pauper et egenus. der gvote hirte.
vnsir herre. chom inde wstvnge dirre werlte. ze svochinne daz schaph.
daz die wolve erzvcchit haton. daz vant er. vnde trvogez widere
vf sinen ahselon. zvoder genosephte der heiligon engele. mit
den arbeiten sinis todis. andeme galgin des heiligen crvcis. hinc
qvod homo commiserat. qve non rapuit tunc exsoluebat. mit allen
disen arbeiten chovffte er ime selbin newedir richtvom. noch ere.
wane daz er ovch habin mahte obe dissis nivt ware. daz waren
sine genade. do nehein god was wan er eine. daz er vns allen daz
er warb. daz wir gotes chint sin. obe wir selbe wellen. alse da
gescribin stat. ego dixi dii estis et filii excelsi omnes. dawidere svln
wir sprechin. alle geliche. qvid retribvam domino pro omnibus qve
retribuit mihi? vil liebin. werdint dime almahtigen gote gehorsam.
daz er sine genade vone iv niehet chere. alse der herre ze moyse
gesprochin hat. abscondam faciem meam abeis. et considerabo nouissima
eorum svbtraham eis presentiam gratiæ meæ. et apparebit
adqvem exitum opera eorum eos perdvcant. introite portas eius inconfessione.
alse er sprache? nv ir herrin alle ir sint bislozzin von
ivweren svndon. vore deme bvrgitor des himilesgin chvnigis. nv stent
nivt lange da vor. der tivvel vnde sine. werbint dar vmbe. daz sie
iv zvo gespringen. vnde ivch nidir geslahen. vor deme bvrgetore.
nv mvgint ir sprechin. daz bvrgetor ist beslozzin. wa svln wir in
chomin. daz sagen wir iv. div furbvrge slizzint sich vf. swenne ir
selbe wellint. dvrc div fvrbvrge svlnt ir chomin adaportam qve respicit
adorientem. et hec est intelligentia. et agnitio dei. er qvît.
introite portas. welez sint div manegen tor. da man hine dvrch sol
ad ianvam regni? daz ist innegliche rivwe. vnde volletaniv bihte.
vnde ewig inthebede von den svndon. rehte gelovbe mit gvoten
werchin. div heilige zvovirsiht. div ware gotis minne. has
portas diligit dominus super omnia tabernacula iacob. der dahine
dvr chvmit. der mag follichlike sprechin. et ecce uenio adte qvem
amaui. qvem quesiui. qvem semper optaui. peccata sunt repagvla qve
obstruvnt aditum ab his portis. nv mvgint ire ane zwivel sin. obe ir
ivch wellint becherin. der heilige wissage gibit sich selben iv ze
bilde. ander stete da er quît. dixi confitebor aduersvm me iniusticiam
meam domino. et tv remisisti impietatem peccati mei. pro hac orauit
ad te sanctus intempore oportuno. qvam magna multitudo dulcedinis
tue domine. daz niemin so vbele tvot. becherit er sich rehte. uonden
svndon. er ne werde geheiligot. vil liebin nv gant gerne ze bihte.
div bihte ist. daz iungiste. vnde daz hereste lachentvom. der svndon.
mit deme heiltranche wart gereinit sancta maria. magdalena. vnde
sanctus petrus. vnde der schachare. vondir nemissetrvwe vnsir neheine
gote nieht. swie svndig er sie. wan er sprichit. post omnes
abhominationes tuas reuertere adme. et ego reuertar ad te dicit dominus.
festinate qvia securis ad radicem arboris posita est. et ne feriamini
in mortem. hoc ipse prestare degnetur. qvi vivit et regnat.
sermo cotidianus ad populum.
uenite filii audite me timorem domini docebo uos. virnemint
villebin mit wie svozzir stimme. mit wie svozzen willin. mit wie
miltir ladvnge. vns widir ladit in sin riche. wer? vnsir herre. vnde
welche zvovirsit er vns gibit an sine genade. obe wir uns nine svmen
ander rviwe. virsvmen abir wir vns indiseme curcime zite. daz wir
die svnde niht gerivwen. so virdamnoter vns. ze iungist mit dirre
vortlichir virteilvnge. des iungistin vrteilis so er vns zvo zvo
sprichit alsvs. nescio qvi sitis. discedite ame operarii iniqvitatis. vil
liebin. swer in eineme charchare gevangin liget. der nesparet da
vor nivwet sinis gvotis. er nelose den lib. vone deme ane standime
vngemache. zegelichir wis. so ez anden tot gat. so gabe der man
uile gerne eigin. vnde lehin. allez sin varnde gvot. daz er sich er
loste vone deme tode. ist daz also. ez ist warliche so. nv schovwent
wie tvmbliche daz ist. der dauore de hein lieb gehaltit er ne gebez ane
twale. vmbe die wnne des ewigin tages. der niemir mit neheiner
tvnchelin verselwit wirt. uon deme der herre dauid gesprocin hat.
melior est dies vna in atriis tuis super milia. dane mag ne hein naht
sin da der ware svnne gesehin wirt. alsolich so er ist. interra
uiuentium. vil liebin nv svlnt ir merchin wiz getan ist vmbe daz
ellinde da wir inne schinen. vnde die heinmvote dar wir gedingen
ze chominne. der ellinde sint zwei. ein lihtiz. vnde ein swarez. der
heinmvote sint ovch zwo. ein vil gvotez. vnde ein micheles bezzir.
ein ellinde ist disv werlt. da wir inne sin. daz nimet schiere ende.
des tages so wir sterben. daz sware ellinde daz ist dv helle. der
die bovwen sol. der hat iemer lait an ende. ein uil gvot heinmvote
ist daz grvone paradise da adam inne was. ê. er gesvndoti. vile
micheles bezzer ist div heinmvote des ewigin richis. da got inne er
chennit wirt. alsolich so er ist. vzer deme ellinde dirre welte.
mvozzen wir uarn. eint weder uber uns zeparadise. vnde dannan in
daz ewige riche. oder aber vnder vnsich zvodeme tivvele indie
vinstri der helle. villiebin wan ir nv hine vf geladit sint.
indie schonin phalnze. des ewigin riches so bewart ivch. daz ivch
der tivvel ieht virschvphe. inden vnschonin charchare des ewigin
todis. wie sulnt ire ivch bewaren. vil lihte alsus. declina amalo
et fac bonum. gelovbe dich des vbelen. vnde tvo daz gvote so vil
dv mvgist. alse da gescribin stat. qvi ingreditur sine macula. et operatur
iusticiam. dar zvo sprichit sanctus gregorius. nec bona adeo
accipiuntur. que ante oculos dei malorum admixtione maculantur.
daz quît alsus. die gvottate helsint niwet umbe got. die man tagelich
mischit mit vbelen werkin. vondiv. venite filii penitendo. et apecatis
abstinendo. wie svlnt ir chomin? also daz ivch rivwe swaz ir
zevbele getan hant. vnde daz ir niemir mere neheine svnde tvogent.
noh willin dar zvo habent. inallen disen dingin so ist gote aller
genamist. vnde aller nahest. volvntaria paupertas. daz hat er selbe
wole gezovgit. damite so wir iv sagen. do er drie totin lebinde hiez
werdin. do bat in einer siner ivngeron alsvs. herre er lovbe mir.
daz ich begrabe minin vatir. deme anurt er alsvs. volge mir
nach. vnde la die totin ir totin begrabin. alsame er sprache. ich
hiez in werdin. ich heizin ovch sterbin. ich heize in ovch vfsten.
ne rvoche dich wie er lige. die noch in ir getragede sizzint. vnde
noch niet erstandin sint. vonden svndon. die sint tot. die begraben
ovch ir totin. swer nv erstan welle vone sinen svndon. der sehe
daz ane. wie vnser herre got dri totin hiez vf sten anden drin
toton uindit er offinliche wie er tot ist. vnde wie er lebinde sol
werdin. alse ez vmbe der svndare tot getan ist. aldarnach irstant
ovch die svndare. ettelicher sanffte. ettelicher vnsanffte. vone div
hiezer die magit geswasliche uf stan indeme hvs. den iungelinc
vor deme bvrgetore. lazarvm vzer deme grabe. da er uier tage
inne lag. villebin. der ist in deme hvs tot. des svnde dennoc niet vz
chomin ist. vor der werlte. der ist fur daz bvrgetor chomen also
toter. der offinliche gesvndot hat. der liget indeme grabe toter. den
div gewonheit dir svndon. beswaret hat. der tovgenliche svndot.
vnde tovgenliche zebihte chvmet. dvrch gotes forhte. der wirt ovch
tovgenliche lebinde. der ist geswasliche erstorbin. der ist geswasliche
irstandin. der hat gotes hvlde. vone div sol niemen gewahenen
siner scvlde. der offencliche svndot der bvozze ovch offenliche. lazarus
der indeme grabe lag. beceichinot den man der inden svndon
viraltet ist. der sol gerepsit werdin. vber den svln sich alle die erbarmen
die got erchennint. vber den sol man wenen. vber den
solman almvosin geben. daz in got bechere. daz sint die misilsvhtigen.
die man uone dere menigi svnderot. vnde sol svnderon.
den misilsuhtigen ne mag nieman gereinin. wan got einne. der
inden svndon viraltet. der chvmet chvme widere vf. ime welle
got selbe sine hant biten. gerivwet in aber. daz er vnrehtis
getan hat. swie spate er zegote chome. so ist er ie doch gehalten.
swie ir nv gesvndot hant. des uindent ir bilde. andisen drin toton.
wie ir widere chomen svlnt. der siner svndon gelobit wil werdin.
daz er sich der vppegheit rvomet. so ne rivwet ez in niet. die wile
ovch ez in nine rivwet. so virgibet imo got niemer. daz er zvbile
hat getan. vil liebin nv tvont alse iv der wissage geratin habe. mit
disen worten. iniqvitatem meam annun tiabo. et cogitabo
propeccato meo semper. lant vich rivwin. daz ir ze vbile hant getan.
vnde tont nieht mere vbeles. vnde habent den ewigin lib. daz
rvoche er iv zegebinne. qvi vivit et regnat in secula seculorum.
amen.
sermo in assumptione sanctae mariae.
intrauit ihesus in quoddam castellvm. et mulier qvedam martha nomine
excepit illum in domum suam. inder heiligon shriphte. beceichenot
ein dinch vnder stvndon manegiv. vnde mislichiv dinge. est leo
de tribv iuda. est leo qui circuit qverens qvem deuoret. est ignis
diuinus. est ignis qvi paratus est diabolo et angelis eius. est sol
iusticiæ. est sol qvi nos non urat perdiem. wir lesen von einem
lewen der geborn ist vone deme geslahte des herrin ivda. daz ist
god selbe. wir lesen ovch uone eineme lewen. der allezane vmbevert
svochinde wen er virswellin mvge. daz ist der tivvel. wir lesen
vondeme himelesgen fivre. wir lesen von deme fivre da zehelle. wir
lesen vone deme waren svnnen. wir lesen uone deme fivrinen svnnen.
wir lesen von eineme castelle. dar got sante nach deme esele
den er ritin wolte. zvoiervsalem. wir lesen vone deme castelle da
got selbe in gieng. daz castil was div vmbervorte magit. sancta
maria. ein castel heizet daz. da ein tvrn stat. vnde mit einer mvre
vmbevangin ist. vnde sich div zwei beschirmint. vnder einanderen.
also daz di viande. vor der mvro. zvodeme turne nieht gegan mvgin.
vnde ovch vone der mvre getriben werdint abe der hohi des turnes.
so getaneme castille wirt geebinmazot div mvotir vnsirs herrin ihesv.
div also vmbeworht was mit der magetheit. beidv ir libis. vnde ir
mvotes. daz dar nie genahen mahte dehein der gedanch der zemennisgheit
horite. nv geschihit lihte an anderen mageden. daz div
vbirmvot. ein ein stvrm hebit an den magettvom. da widere
habete div maget sancta maria. in almittin in ir herzen gesezit einen
turn der devmvotin alse hohen. daz div vbirmvot niener getorste
dar naher chomin. zvoder mvre der magitheit. von div sprac vnser
herre vone der demvote. qvi se exaltat hvmiliabitur. et qvi se hvmiliat
exaltabitur. der sich hohit der wirt gedemvotet. der sich demvotet
der wirt gehohit. do ir der engil ein svn gehiez. do antwrte
sie ime alsvs. qvomodo fiet istud qvoniam uirum non cognosco. wie
sol daz werden wan der man nelebet nieht. des ich de heine chvnde
habe. oder ie gewnne. vnde sprac aber do alsvs. ecce ancilla domini
fiat mihi secundum verbvm tuum. ich bin ein dirne. vnde ein smelenge
des almahtigen gotes. mir mvoze geschehen al nach dineme worte.
intrauit. indaz castil gieng vnser herre. da inne inphieng in ein
svmelich wib. martha geheizin. div selbe hate eine swester genamet
maria. die zvo geswestere beceichenont zwei lebin dissis gagenwartigen
libes. vnde des ewigin libes. martha beceichenet disen citlicen
lib. maria beceichenit den ewigin lib. da man got ane scowot alsolich
so er ist. martha habet gewerb. vnde sorge. vmbe manegiv dinc.
maria habet minnecliche wnne mit eineme dinge. diz citliche lebin
gedienote nie an neheinner gastgeben so wole. vnde so vollegliche so
ander magede sancte marivn. so wir marthon. vnde marivn nemmen.
so virnemen wir an in div zewei lebin. div beidiv zegote horent.
in diseme flvhtigen ellende. vnde daz wir cvrzliche ruoren div sehs
werch. div zvoder er barmvnge horent. div maget sancta maria div
newisse vmbe lihte geste niet. siv geherbergote aber den aller hohesten
got indie tovgini ir libes. siv vazzote in dainne. mit menneslicgen
fleisge. dar nach bewant siv in mit tvochen. in hvngerote.
siv azte in. in dvrste siv sovgete in. er lag in der wigvn mit
chintlicher vncrephte. da wisote siv sin ane twale alle stvnde. siv
trvogin vsin ir. siv uieng in zvoire. siv miltechosote ime. siv floh mit
ime in egyptum. siv forte sin. vor den ivdon. satagebat circa frequens
ministerium. siv cherte allen ire fliz dar ane wir siv ime
gedinoti. sollicita est siv. habete sorge vmbe in do siv sines libes
forhte vore erode. vnde vor manegen lagen die ime die iudin schaphoton.
zeivngest do wart siv zeherzen getrvobet. qvando ipsius
animam pertransiuit gladius. do ein swert gieng dvrch ire sele. des
leides. daz siv einen solichen ir svn vnwirdicliche. vnde anders handelon
sach danne er des wirdich ware. siv sach in vahin. siv sach in
bindin. siv sach in mit geiselon villin. alse ein dieb. siv sach in
anespigin. siv sach in halsslegelon. siv sach in cronin mit dornon.
siv sach daz sie zespote uore ime nidir vielin. siv sach in er blechen
vnder den hvrwinen handen. die er hate geschaphin vzzir niehte.
siv sach in andaz crvce nagelon. siv sach in andeme crvce trinkin
ezzich mit gallon gemisget. siv sach daz spere in siner sitvn. siv sach
in sterbin. siv sach in begrabin. do wart siv aller erest fur chvndig
mit deme innecglichen sere. daz beidinthalb sneit alse ein swert.
daz siv in erchande got. vnde mennesgen. des wart siv uon iegwederem
svndirbare getrvobet. zvoder siner ivngestin ir bot siv imo ein
irbarmeglichin dienest. do stvont siv. do gebrast ire. andeme dieneste.
nach der mennesgheite. vnde manote ir svn geistliche in ir herzin.
daz er sie schire getrosti. vnde ir zehelfe chome. mit der goteheit.
die siv anime erkande. vone tagelicher mitewiste. des heiligen
geistes. an allen disen dingin hat siv wol behalten daz teil der
frovwen martvn. wie sv aber marivn teil behilte. daz beste. daz siv
er welet hate. waz mag menneslig herze dannan irkennin oder dehein
zvnge dir vone gesprechin. also nach warheit. der vone zedenchenne.
vnde zesprechinne ist. inder. der heilige geist was. die da habete.
beschatewet div tvgint des alhohesten gotes. waz mohti sie anne
gote verholn sin. inder die rictvome samint warin. allir wisheite.
siv sacz zvo den fvozzon vnsers herrin. vnde saz inneben ime. do
er samet ire was. sine rede svnderbare. sinv wort. vnder engele wort.
vnd hirton. div gehielt siv. alliv. vnde habete sie zesamine. in ire
herzen. nie nieman gesmagte so rehte. wie svoze vnser herre ist. so sin
mvoter. div magit sancta maria. daz ne was nehein wnder. wande
in ir was der lebende brvnne des ewigin libes. vnde vzzen ire geflozen
ist. div dvrnahtin iegwederes lebennes. sunderliche irwelte siv daz
beste teil marivn. svnderbare uolle dienote siv indeme teile der
frovwon marthvn. nv ist daz irfullit des siv gerete. siv svhovwot ir
svn. facie adfaciem. alsolich so er ist. daz ist daz teil daz aller best
ist. daz siv iemer haben sol. an ende. in daz teil. inphahe vns alle
vnder herre ihesus.
item sermo de sancta maria.
abinicio et ante secula creata svm. et vsque in futurum seculum non
desinam. ê. got geschvophe himel alde herde. do was er des inein
worden. daz er uone sancte marivn wolte mennesge werdin. ire sele
was daz gotes hvs. indeme er haben wart daz anegenge. nostræ
redemptionis. vnser losvnge. daz ist daz hvs dannan da gescribin
stat. sapientia edificauit sibi domum. exicidit colvmpnas
septem. div wisheit selbe cimberote ire selber ein hvs. uffen sibin
svlen. vnde ir grvob die siben svle noh waher. vnde cleiner. danne
alle die svle ergraben oder ersnitin sin. da div cristenheit uffe stet.
die siben svle daz sint die siben gebe des heiligen geistis. anden
siben svlen hant sich alle die versvochit die ie in gotes namen bvoch
in hant genamen. vnde ist noch div wacheit niet fvrbrat div dar ane
irsnitin ist. mit den siben svlen habet sich allvmbe cimberet. vnsir
frovwe santa maria. siv habete ovch mere drane ir chennet denne
alliv div mennesgin die in dise welt ie geborn wrden. do siv in ir
habete die arche. da beslozzin inne was ganzliche der richtvom aller
wisheite. an der vngebrachoton erde wvos ein blvome. uon deme
alliv disiv werlt gecieret ist. vnde gvoten smag hat. vidervnt eam
filiæ suon. et beatissimam predicauerunt. alliv div samenvnge der
engele. vnde der menesgen die got aneschovwont. die habent ovch
sie nv lange ane geschovwot. mit uirwizzer anesihte. vnde ne habent
sich noch nieh vollewunderot. daz siv nach gebvrte maget ist. vnde
hant sie gelobet mit ebenhelliger chvre. mit wunderlichir einmvotin.
zvoeiner chvnenginne. uber himel. vnde uber erde. daz ist der
brvnne besigileter. garte beslozzener. da vns uz geflozzin ist. fons
aquæ salientis in uitam eternam. des mvozzin wir gesmecchen. insineme
riche. alsolich so er ist. per omnia secula.
sermo de resurrectione domini.
paulus apostolus ait. pascha nostrum inmolatus est christus. pascha.
daz quît transitus. vbervart. daz waren der iudon osteron. sie begiengen
alliv iar den tag. daz sie got loste uzzir egipto. da sie
waren gewan gevangen. uil nach vier hvndert iare. uondeme
cite daz ioseph sinen vater. vnde sine brvodere dar in brahte unz
ane den tag daz sie moyses dannan uz leite mit der crephte gotes.
vnde er sie fvorte permare rubrum. also daz sich daz rote mere
teilte in zvelph strazze. daz div zwelph geslahtie iacobes chinde in
trvccheme lande da dvrch fvoren. vnde alse dauid hat gesprochen.
qvi diuisit mare rubrum in diuisiones. der wende waren fiere vnde
zwenceg. der strazen waren zweleve. vnde an ieglicher strazze fvor
ein here vnz sie alle uz chomen. daz sie einen mennesgen nieht
verlvrn. die in aber nach fvoren. die ertrvnchen alle alsvs er gieng
daz. do sie moyses an daz mere brahte. da was in pharao nach gezogen.
mit alleme sineme here. gewaphenetes livtes. moyses ne habete
aber einen gewapheneten man nieht. die viande waren hinder
ire rugge. uile nahe bî. in. daz gebirge was. inneben in. daz rote
mer was for in. inden sorgen rieph moyses zvogote. vnde sprach
alsus. herre di uiande sint hindir vns. daz gebirge ist neben uns. daz
wazzer ist vor vns. wande wir niene wizzen war wir suln. ad tui
solius consilium confugimus. nv gefliehen wir zvodin ienes helphe.
bideme worte. slvog er uf daz mere mit der gerte. die er inder
hant habete. do teilte sich daz mere. vnde fvoren sie dvrch. alse
ir virnomen hant. daz was div selbe gerte div ovch zeineme slangen
was wordin. uffen deme berge da ime vnser herre irschein. da ovch
in eineme gespraidach moyses ein fivr sach. mit der er ovch div cehen
wnder inegypto geworht habete. alsus brahte er sie dvrch daz rote
mere. in eine wvostin. do sie indie wvostin chomen da in god daz
himelbrôt gab. daz wazzer vzzer deme steine da in moyses erschein.
lieht alse div svnne des tages. do sie dar in chomen. do was
aller ire menegen alsus uile. sehs hvndert tusende. sehzeg tusende.
sehs vnde sehzeg tusende. wighaphter manne. ane wib. vnde chint.
vnde ane hagestolte. div alliv er wahsen waren. in vier hvndert
iaren. uone zwelph geslatthen iacobes chinde. vnde daz sie alsus
durch daz rote mere dare gewisit wrden. den tag habeten sie iemer
aftir div ze eineme hostertage. vnde andeme selbin ostertage do allez
daz livt zeiervsalem chomen was. daz da umbe iener inder iudeschephte.
was. zvoder aller gesihte wart vnser herre crist hivte indisem
tag fur vnsir sunde andaz cruce gehenchit. vnde loste vns dar
ane uondeme ewigin tode. mit neheime ander werde wan mit sin
selbes libe. qvi semel introiuit in sancta eterna redemptione inuenta
daz sint die nivwen ofteren. die wir begen suln. daz uns got fvorite
vzir deme abgrvnde des ewigin todis. indie lietvnge. vnde indie
wihtum der himelesgvn ierusalem. vnde alse sie ire ofteran begingen
mit eineme lambe. nach der gewonheit. so sie der herre moyses hate
geleret. do sie sich ie zvo ane vz hebin solton. also suln wir vnsire
niuwe hosteran began. mit sineme fleisge. vnde mit sineme blvote.
alle die tage so wir vns heben von den svndon. in prima resurrectione.
vnde allermeist so lib. vnde sele scheidint. vnde sich div sele
hebit vzzer egypto. uzzer dirre werlte vinsterin zvoder genoschephte
der heiligin engele zvoder anesihte des almahtigin gotes. inden frovne
hoph der ewigin libis. dar vns alle vollebringen mvzze vnsir herre
crist. der hivte andisime tage durch vns alle erstvnt vonden toton.
daz ovch wir mvozin irstan von allen vnsiren svndon. vnde mit ime
richeson. per.
sermo in dedicatione ecclesie.
sancti spiritus corda nostra mundet infusio et sui roris intima aspersione
fecvndet. iuwer aller herze mvozzin betovwet. vnde gereinet
werdin. vnde wvocherhapht werden. vone der inneglichiston wisvnge
des heiligin geistis. nouate uobis nouale. et nolite serere super spinas.
dominus in ewangelio dicit. nemo mittit uinum nouum in utres ueteres.
aliôqvin dirumpet uinum utres. et uinum effundetur. et utres peribunt.
sed uinum nouum in nouos utres mittatur. daz qvîd. neman sol den
nivwen win gizzen indie altin bvteriche. die buteriche brestint. vnde
ist der win verlorn. nivwen win sol man tvon ovch in nivwe bvteriche.
ettelich win machot. daz der man weinot. ettelicher frovwet
ovch des mennisgen herze. der nivwe win. daz ist daz gotes wort.
daz deme rehtin mennesgen allezane zvo bringit nivwe mandvnge.
die viralteten bvteriche. daz sint div fleisglichen herzen. div mit
ubeler gewoneheite zebosheite sint wordin. nv sprechent mit inneglichen
willen. cor mundum crea in me deus. ist daz ire iuwich
becherint. vnde rehtiv herzin gewinnent zvoden geboten vnseres herin.
so irgat daz vber ivch. uerte inpios et non erunt inpii. so
werdint uiweriu herzin nivwe. so gehabent siv ovch den nivwen win.
fvndamenta eius in montibus sanctis. diligit dominus portas syon.
super omnia tabernacula iacob. div gruntfeste. vnde div fundemunte.
der heiligen cristinheite daz sint die heiligen wissagen. vndie heiligen
zwelephpoten. vnde div heilige lere. div uone in chomin ist. div
burgetor div hvnsereme herrin liebere sint denne alliv div uore
bildvnge. div wilont begangen wart. inder altvn. ê. daz sint
dise tugende mit gvoten werchen. welehe? div heilige gelovbe. div
heilige zvovirsihit. div heilige minne. der heilige tovph. die nach
deme tovphe gesvndont die svln zvodisen burgetorn inchomen. sie
svln han ware riuwe. volletane bihte. ewige inthebede. uonden svndon.
veber dis hvs bittin din almatigin got hiute. swaz dehein mennesge.
hie gere guter dinge. daz er des gewert werde. angeli cius
uisitant hic suos et corpus sumitur ihesv. die heiligin gotes engele
gewisont hivte hie ir husgenoze. den sie hie beuore erbolgin warin.
also da gescribin stat. angeli eorum semper uident faciem patris.
hie varent die heiligin engele hivte beidiv nider. vnde vf. mit
micheler mandvnge choment sie. so div sele intslaphen ist. an allen
den dingen da der lib ie de heine minne zvo gewan. vnde siv mit
allen ire gedanchin rvowet. uone den uzeren arbeitin. mit wachendeme
herzin. inder aneschovwede des almahtigen gotes so choment
die heiligen engele froliche. swenne aber des mennisgen mvot denne
wirt widerkeret mit der swarin menneslicher brodi. so tvnchelet ez.
vnde in eineme gewlchene. daz den schimin des ewigin lihtis dannan
uz getribin hat. so uellet ez aber here widere nider. tempore temptationis
in sine alte gedanche. zvoden erbarmeclihen vnzuhten des
libes. so flihent vnser hvsgenozze uone uns. so schament sich vnser
die engele. zvo ire genozschephte. daze himile. vil liebin nv stant
ir hie indeme hvs des himilesgen chvneges. hie wechit er. hie ladot
er. sine gemahelun. ivwer iegelichis sele. die er chovphte mit sineme
blvote. nv sprichit er iv zvo. surge amica mea. stant vf. min uil
liebiv frivndinne. excutere de puluere. scuhte dic uon den alten svndon.
da dv inne intslaphen ware. ciere mir ein gotes hvs. indineme
herzin. da wil ich inne bvwen. obe dv dic der sundon gelovbest.
post omnes abhominationes tuas reuertere adme et ego reuertar adte.
nv uil lieben. recte festa colunt ecclesiæ qvi se filios dei cognoscunt.
div helige cristinheit ist ivwer mvoter. sint ovch ir nv div chint der
cristinheite so begant ir rehte ein iegeliche chilwin. pro inde constituite
diem sollennem in condensis usqve ad cornv altaris. vverdint
hivte des innein. vnde swa ir ivc in gotes namen gesaminont. daz ir
gewarliche choment zvodeme voblichin tage. der fronvn vrstende.
ir sulnt des nein werdin infreqventationibus mit emmezzegheite. uone
stvnde zestvnde. uontage zetage. usqve ad cornv altaris. vnz andie
egge des altaris. der alter ist got selbe. der andeme crvce sin blvot
oppherote fuir vns alle. cornua in manibus eius. daz waren die nagele
die dvrch sine hende geslagin wrdin. andeme galgin des heiligen
crvcis. mit gebete. mit uastenne. mit chvssin. mit allen gvottaten suln
wir alle tage vmbe god gedienon. swenne vns der tovt begrife. daz
er vns zestunde uinde. obe wir alsoges nemvgin andeme crvce net
sin. doch an etelicheme nagele des heiligen crvcis. vondeme altare
sprichit god selbe. altare de terra facietis mihu. der alter ist uonder
magede sanctæ mariun. ein gvotelicher mennesge. vf chomen. vf
gestandin. ex regali stirpe dauid. cum ergo silentium tenerent omnia.
et nox in suo cursv medium iter haberet. omnipotens sermo tuus
domine a regalibus sedibus uenit. inder werlte ist ez zewirent also
gestandin. daz mines trehtines geswiget was. vnder mennesgon!
noch chumit ein stilli. zvodeme ewigin libe. daz die mennesgen
gervowont vone werltlicheme krademe. vnde uone aller unrawe. da
hant sie gaudium ineffabile. vnder den lohezonden steinen. des grvonin
paradisis. daz ist div dritte stillin. div ereste stilli was uorder. ê.
driv tvsint iare. vnde cehincig iare. div ander stilli was nachder. ê.
des ewangelii. daz was div mittel stillin. inder erestvn stillin.
erkandon die mennesgen nieht. nieweder die svnde. die sie getan haton.
noch den lâg staten tot. der uf in lag. uone div swigin siv. alse abir
div. ê. do gegebin wart per moysen. vnde in div svnde gezovget wart.
do begvndon die svndigin heil scovwon. rvptum est silentium. prophete
predicauerunt nasci saluatorem de uirgine maria. do sie do
nivnhvndert iare gescriht haton. nach der geburte vnseres herren.
daz siv chvome. do gesweig aber vnseres herren. allez daz andeme
ertriche was. daz was div andere stillin. inder stillin wart got geborn.
do rieph allez daz. daz salig geborn was. genade herre. genade.
do was div mittele stillin zerbrochen. do gab god fride. vnde genade.
vnde hiez erbarmunge. vnde antlaz der sundon. daz gotes wort.
chosot noch inder werlte. discite ame qvia mitis sum. et humilis
corde. nac der rede. concidisti saccum meum. et circumdedisti me
leticia. inder mittelon stillin. alse wir geredet han. omnipotens sermo
tuus a regalibus sedibus uenit. wer chom da? wannan? ware? daz
gotes wort. gotes sun. ein chvneng. eines chvniges sun. wannan?
vone der sceswvn sines vater. ware? zvodeme galgin des crucis.
vone deme chvnenglichen stvole. zvo eineme werchgadime mentatiger
svndon. uonder liehtin des himeles. zvoder uinsterin der
helle. et ideo a regalibus sedibus. non ab una sede regali. wan alle
die mit arbeiten in daz himilriche choment. der iegeliche enphahet
die crone des ewigen libes. vnde sint alle sundirbare cronet. vnde
richosont mit ir uater in sineme ewigin riche. daz er sinen kindin ge
machot hat uone anegenge dirre werelte. also da gescribin stat.
quod quod autem receperunt eum dedit eis potestatem filios dei fieri
his qui credvnt in nomine eius. sint sie sine sune. so sint sie ovch
chvnege. sint sie aber chvnige. so mvoz ire iegeliche einen chvnegstvol.
eine crone. vnde ein riche han. ein chvneng ander erde der
uil sune hat. der ne mag niuwet wan einen chvneng gemachen. aber
dirre chvneng des riche uber alliv riche ist. also manegen sun so der
hat. also manegen svn cronet er ovch. insineme riche. der geheiz
ist vnser nieht. er ist unseres herren. der zvo sineme himelesgen vater
sprach. non pro his tantum rogo sed etiam pro eis. qvi credituri
sunt per verbum eorum in me. et cetera vsqve ante qvam mundus
fieret.
sermo de pascha.
ihesus christus traditus est propter delicta nostra et resurrexit propter
iustificationem nostram. liebin wir bigan hivte daz frôliche vnde
daz groze hohcit. der urstende vnsirs herrin ihesv christi. den tak
uon deme der heilige wissage dauid sprach. hæc est dies quam fesit
dominus. diz wâre der tak den got selbe heti gimachot. wande alse
sante gregorius chit. hec est sollennitas sollennitatum. ez ist ein tult
ubir alle tulte. vnde ist daz billich. vnde reht. vt exultemus et letemur
in ea. daz wir uns hivte frovwein. vnde mendein indem almehtigin
gote uêrro danne an eim andir tage. diz ist der liebe tach. vondeme
da giscribin stat. in mente habete diem qua educti estis de
terra egypti. daz wir iemir in vnsirme gimvote heigin den tak daz
us got irloste uzzir egipto lande. daz ist div uinstiri der helle. von
der got sin livt irloste andisime hivtigin tage. do er die helle zirbrach.
vnde daruz nam alle die sinin willin heton gitân. vnde siv
vvorte interram repromissionis. indaz lant des fridis. vnde der gnadon.
zeder himilschvn hierusalem. daz ist der ewige lib. des tagis irmanot
uns ovch der heilige bote sante paulus. an dien wortin div wir
zêm erst sprachin. div chent alsus. der giwihte haltâre unsir herre
ihesus christus der wart uirselt. vnde hin gigebin zer martyr. dvr
unsir svnde. vnde irstvont vonme tode dvr vnsir rehthaftunge vt
essemus sancti sicut et ipse sanctus est dominus noster. daz wir heilich
vnde reht wurdin alsovch er heilich vnde reht ist vnsir herre dralmahtigot.
vnde daz er vns widirbrâhti zunsirm erstin rehte. disiu
wort des heiligin botin dv irmanont vns der martyr vnde der vrstende
vnsirs herrin ihesv christi. vnde zweier ding div uns angerbit sint.
einz von adâme. vnsirm altuordirn. daz heizit mortalitas. div todimi
daz wir alle sterbin mvozin andeme libe. daz andir von unsirme
herrin ihesv christo. daz ist inmortalitas. div untodimi. daz
wir vntodimik schvln werdin. vnde alser an disime hivtigin tage
irstvont vonme tode. giware got. vnde giwâre mennische. daz ovch
wir zem ivngistin tage also suln irstan mit deme selbin libe. vnde
mit der selbvn sêle so wir ie schinein. diz was unsir êrste reht stola
inmortalitatis. daz giwant der vntodimi. daz uirlos vns adam. dvo er
vnsirs herrin gibot vbirgie. vnde braht uns daz andir reht. daz ist
der tôt den wir alle mvozin lidin. alse got zime sprach. dvo er
gisundote. puluis es. et in puluerem reuerteris. dv bist ein stuppe.
vnde mvost ovch zeime stuppe werdin. vondeme rehte het vns min
trehtin hivte irlôst vbe wir selbe wellen. vnde het vns widerbraht
zvnsirm erstin rehte der vnschuldigi. vnde der vntodimi. daz wir
niemir des êwigin tôdis irsterbein. vbe wir in sîme gibote mit gvoten
werkin. vnde mit rehtir glovbe vnz an daz ende bilibein. wie abir
unsir herre irstvonde alde wenne. daz uindein wir an dem heiligin
evangelio daz man gestir las. daz schribit sante matheus. vnde andeme
daz man hivte list daz schribit sante marcus. sante matheus
der kit alse hivte wâre uor tage. dvo chame sante maria mâgdalena
von der min trehtin sibin tivuil uirtreib. vnde sante maria vnsirs
herrin mvome nah ter mennischeit sante iacobis. vnde sante iohannis
mvotir euangeliste. vnde woltin daz heiligrab gisehin. dvo was unsir
herre irstandin. vnde was ein michil ertbibot wordin. vnde was der
heiligengil uon himil chomin. des antlutte was alsein blikize. vnde
sin giwant wiz alse der snê. vnde hete den stein abe deme grabe
ginomin den die ivdin drûf heton gileit. vnde saz er dar ûfe. vnde
uon sinre uorthte so irschrachin die ritir die des grabis hvoton. vnde
lagin alse siv tôt wârin. dvo div sunne dvo ûf gie alse sante
marcus chît. dvo chamin die heiligin vrovwe mit ir bimiton. vnde
mit ir giselbe. vnde wolton unsirs herrin lichamin salbon. nah deme
sîte der ivdon. daz er niwit uuleti. dvo siv do indaz grab giengin.
do sahin siv den engil zesiwonthalb indeme sizzin. vnde châmin da
uon ze michilre uorhte. dvo trovste siv der engil. vnde sprach. daz
siv in niwit uorhtin. er wissi wol daz siv ihesvm uon nazareht svochtin.
der ware irstandin. vnde newâre dâ niwit. vnde hiez er siv dvo
daz sivz seitin sinen ivngiron vnde ovch sante petir. der sin driestunt
hete uirlovginot. nu suln wir tvon alse dise heiligin vrovwe tatin.
wir suln vnsirs herrin hiute wison mit vnsirme gvotin giselbe. vnde
mit vnsiren bimiton. daz ist div rehte glovbe. vnde div gvotin werch.
daz wir daz wol suln glovbin alser irstvont uon sime gotilichin
giwalte. daz ovch wir also svln irstan uon sinen gnadon. vnde swaz
wir ovch gvotis. vnde rehtis glovbein alde wizzin. daz wir daz unsirm
ebincrist anin gerne sagin. vnde chvndein dur bezzirunge. alsovch
die heiligin urovwe dem engil glovbiton. die vrstende unsirs herrin.
vnde si ovch dvo chunton sinen iungiron. wie wir abir zeme iungistin
vrteilde sulin irstan daz seit uns sante paulus. vnde chît ez
gischehe in momento. in ictu oculi. in einre hantwile. vnde in eime
ovgon bliche. alse schire so ein ovge uf unde zvo ist gitân. vnde
irstandein alle in mensura etatis plenitudinis christi. indem altir so
ovch unsir herre irstvont. daz ist inder wieliche so der mennishe
ist an sîme drizigostin iâre. so er in sînre bestun tuginde ist. vnusqvisqve
autem in suo ordine. vnsir ieliche nah sînre wirdigi. alii in
uitam eternam. etiliche zem ewigin libe. vnde zen ewigen gnadon.
alii in ob probrium ut uideant semper. etiliche irstant ovch zeme ewigin
itwize ir sundon. daz siv iemir ewiclîche inder helle
sehin. vnde horin mvozin. dauon bischirmuns unsir herre ihesus
christus. vnde helfuns daz wir ime also gidienein indisime libe. daz
wir noch wennon mit ime irstân mvozin in resurrectionem uite. zem
ewigin libe. vnde zen êwigen gnadon. vbi ipse cum patre et spiritu
sancto. vivit et regnat in secula seculorum. amen.
sermo in festo sancti michahelis.
von den gnadon vnsers herrin. so began wir uber iar dicche die
tulttage sin selbes. vnde siner liebun mvotir. vnser frovwn sante
mariun vnde ander siner heiligon. die menneschen warin. also wir
sin. vnde sich doch also verro wider der broidi ir fleisches sazton
daz si sint gehert in himele. vnd in erda. vnde daz si vns sint vvrgesezzit
zebilde. daz wir mit ir helfe mugin chomin ze dien selben
gnadon. so si hant bezezzin. edoch wan der himilsche hôf uon
anegenne ie was gecierit mit dien saligen geistin. der heron engelon.
die sich nie vonder minna. noch uondeme dieneste ir schepfers nie
geschiedin. noch niemir gescheident. so ist uns hute dirre heilige tac.
darzvo gesezit. daz wir si hute loben vnde heren also uerro so wir
mugin. wande si die sint die vns uon den lagon. vnde von dien
listen der ubelon geiston indisime libe suln behvotin. vnde vns des
suln helfen daz wir hie also geleben daz wir wirdic werden daz wir
zir gnozschefte harnach mugin chomin. diz sint die vnser gebet
vnserme herrin tagiliches suln bringin. vnde die vnser sela vvr sine
ansicht antwrtent. ube wir sie von uns mit vnrechten werchin niewet
vertriben. ez ware uil des man machti fragin. vnde sagin von dien
heiligen engeln. ubemes cende mochte chomen. wenne. vnde wielich
si wurdin geschafen! wie die gvoten wurden gestatet. wie die ubeln
wurdin uerstozzen. uon ir ordinon. uon ir amten. von ir
namon. uon ir zala. vnde von manigen andern dingen dv zinen traffin.
indisen dingen allen so haben wir daz inder heiligun srift daz
si sint vnsers herren ersta. vnde dv hersta geschephida. doch man
lese daz er zemerst geschvofe himil vnde herde. wie si aber beidv
mugin war sin daz nist niewet churzzes cîtes ze recchenne. noch
cleiner uernunste. ze uernemene. daz sullen wir edoch vil wola
merchen. vnde vil emcigo gedenchin doch si in aller schoni in aller
gelichi. in aller der wizzentheite. der si dvo bedorfton wurdin geschaffen.
vnde si die selbwala haton. daz si sich mochton cheren
ze suedreme so si wolton. zegote. ald uon imo! daz die ubeln die
sich uon ir schepfare mit hoffart schiedin. niewen mochta gehelfen.
nehein dv herschaft ir geschepfeda. noch dv hoi der himelon. sine
wurdin iesa uerstozin uon allen ir eren. vnde von allen himelchen
gnadon. vnde newrden ir ein teil versenchet indie tuffi der hella.
ein teil har indisen luft ob der erde. die unz anden iungistin tac. die
gvoten. vnde die rechten sulen mit ir moi gereinen. vnde uon ir
sundon erlutirn. vnde die ubelen. vnde die vnsaligin uirleitin. vnde
denne zeiungest die mit inen werdint fundin sand inen in daz ewige
hellevvr werdent uerschalten. vnde si also sint uerhertet inder ubeli
daz si niewet mugen noch gerent wider ze chomenne. noch gotes
gnade ze svochenne. die aber do ir danches. vnde umbe twungen
mit gote belibin. vnde an siner minne state warin. die wurden also
uerre zalleme gvote. zallen gnadon gestatit. daz si niemer ne wellent.
noch ne mugen uon ir schephare. noch uon siner minna gescheiden.
mit disen dingin sullen wir des werden ermanot daz wir
armen menneschen alle unser sinna vnde unser girda. zeder minna
unsers herren gerne cheren. der uns sol bringin zeder himelschun
gnada. wan uns nehein gewalt. nehein herschaft. nehein
richton. nehein gvotlichi. dir welte mac beschirmin. noc gehelfen.
ube wir uns widir imo mit hoffart sezzen. wir ne mozzin hin zer
helle zedem tieuele. ze dem wir uns han gemachot ube wirs vil
warlicho wider nine chomen. gehabin wir uns aber uasto zunserme
herren dem almachtigen gote. vnde ze sineme dieneste. so haben wir
den trost von sinen gnadon. daz wir nu in disme libe haben die
hvota. vnde die helfe siner heligon engelon. vnde daz wir harnâ
mugen chomin zir genozschefte indien himelschen gnadon. daz virlich
uns got. qvi viuit et regnat.
am achten tage nach weihnacht. tit. iii, iv fgg.
... en alle varen hinze helle vnze andie wile. vnd hat uns daz erworven
mit siner martir. welle wir selbe daz wir niemer der in
chomen. vnd hat uns uf getan die himel porte vnd daz heilige paradyse
... min vil liebe warmet hiute inder minne des almahtigen
gotes. lat iv............ ivch...... daz...... vnd daz buchen
daz er durch uns getan hat. vnd danchet imes. wan warlichen indem
almahtigen got sag ich ivh suuer der mennisch ist der indirre uuerlte
niemer warmet inder minne des almahtigen gotes daz ist unmugelich
daz der iemer erste von dem tode der sele nu heuet uf iwer hende
vnd iwer herze vnd enpfahet in ivch die uuirme des heiligen geistes
vnd ruffet hiute an min frowen s. marien die muter des fronen
chindes des heiligen christes der vns ce gnaden geborn ist.
am tage epiphaniæ. ev. matth. ii, i fgg.
golt wierouch vnd mirren mit dem golde eret man die chunige.
mit dem wierovch bezeichent man got. mit der mirren bestattet man
die toten die man lieplichen gehalten wil so daz si niene... mit
dem golde bediute si daz er kunich ware aller chunige. mit dem
wirovch bediuten si daz er got ware ein schepfere himeles vnd der
erde vnd aller der dinge die dar inne beuangen sint mit der mirren
beduten si. daz er durch daz indise werlt chomen ware daz er
ersterben wolde ander mennischeit durch allez manne chunne. daz
ist ein dinch damit vnser herre got disen tach mit geheiliget hat vnd
allez daz uuir hiute lesen vnd singen daz ist almeist von den einen
dingen daz die stern warte cedem almahtigen gote chomen. mit dem
geleite des niwen sternes hec est uocatio gentium daz ander dinch
daz an
am tage s. johannes des evangelisten.
... den...... die gift tranch er uz daz im... uuar vnd die
selben zuuene die dir uon tote waren die... er uondem tode er
sant sinen roch bi einem manne hin... gen. also schiere so si geruret
uurden. mit sinem rocche sazehant stunden si uf cealler lute gesihte
owi min vil liebe wie uuol er einen man gelieben chan. vnd uuie
uuol erz getuon mac vnser herre der im liep ist nu er sin dinch so
gehandelt hat der gute s. johannes daz er unserem herren liep was.
vnd daz er im hiute liep ist so scul wir sines rates gern uolgen daz
wir dar umbe tuon daz er uns ettewenne niht liep geuuesen ist. waz
ratet er vns si confiteamur peccata nostra fidelis et iustus est vt
dimittat nobis peccata nostra et emundet nos ab omni peccato er
sprichet welle wir vnseres vnrehtes vnd unser
nach der gesammtbeichte.
lieben nu hant ir begîgen und claget dem almechtigen gôte. der
sündon. und der missetete. an die unsanfte leider dehein mensche
mac leben. nu ist och billich und recht. daz ir har über etlich bioza
inpfânt. und die gerne leistent. alle die hûs und hof hânt. also daz
siz vvol geleisten megen. dien geben vvir ze bioza über ir sünda. so
si ez erst getuon megen. daz si herbirgen ein durftigen. daz och si
got hêrberge in sineme riche. die des nievven megen getuon. die
geben ir almiosena dur unsers herren minna. die des selben nîene
han. die sprechen ir pater noster. dur die selchêit ir libes. und ir
sela. und über die not der heiligen cristenhêit. die des nievven chünnen.
die bitten mit dien vvorten so si chunnin. daz si got begnâde.
nach sîner guoti. und na ir nôtdürften. der aber dirre ieliches. ez si
div herbirga. old diu almiosena. old daz gebêt. dur unsers herren
minna. und dur sin selbes selchêit vvil gemêron. daz raten vvir imo.
und gebenz imo ze buoza uber sin sünda na dirre buoza. so bitten
vvir. und tuon allen dien dîe ir sünda riuvvont und si gerno mit
gottes helfa har nâ uermîdent. antlaz über ir sünda uon dem almechtigen
gôte. uon sant pêtre. uon allen gottes heiligon und uon priesterlichem
ampte so vvir haben uon gôte. indulgenciam et remissionem
omnium peccatorum uestrorum spacium et ueram penitenciam per
graciam sancti spiritus tribuat uobis optimus et misericors dominus
amen. erigite uos. antlaz und gnâda aller uvver sündon und frist
rechte. und vvuocherhaft riuvva. und riuvvigez herza. mit der gnâda
des heiligen geistes geb iv der erbermherzer got amen.
in cena domini.
in dem heiligen evvangelio daz man hute lîset an gottes dîenste.
vvêrden vvîr ermanot der grozun minna die unser herro ihesus
christus hata ze der cristenhêit. ez saget üns daz unser herro ihesus.
do er gemarterot solte vverden. uor der dult der ostron. vvan er
vvol vvissa die stunda. vvên er uon dirre vverlte solte uarn ze sînem
uatre. do vvolt er ougen den sinen die in der vverlte vvaren als er
si minnota dîe vvil er bi înen vvas daz er si och minota an sinem
ênde. do er uon inen scheiden vvolta und die minna gesteten vvolta.
do er dvo gemerta mit sinen iungeron. vnd der tieuel îece hata
iûda geraten daz er in uerraten vvolta. vvand er do vvol vvissa daz
div stunda naheta daz er uon dirre vvelte uarn solta do stuond er
uf uon dem merode und leita nider sîn gevvant. und nam êin tvvellen
und begûrte sich der mitte. vnd nam do vvazzer in êin bechi
vnd begonda sinen iûngeron cetvvânne ir uiozze. und dar nach ze
vvissenne. mit der tvvêllen da mit er vvas begûrt. do er do cham
ce sant pêtre und er demo vvolte tvvân. do sprach sant peter. herro
solt du mir min uioze tvvan? do sprach unser herro. la sin peter.
daz ich nu tuon des nevvêistv nîet vvaz ich der mitte mêine du
vveist ez aber har na. do sprach sant peter. du netvvast mir niemer
mine uioze. des antvvurt imo unser herro und sprach. tvvân ich
dich nîevvet so nehastu mit mir niet ze schaffenne do daz horta
sant pêter. do erclûft er und sprach. herro tvvach mir nîet êinic
die uioze. tvvach mir zuo dien uiozen min hende und min houbet.
do sprach unser herro zimo. der alle gevveschen ist. der bedarf
nîevvet daz er vvesche vvan dîe uioze. vvand er ist alle rêine. ir
sint och rêine. îedoch alle nîet. vvan unser herro vvol vvissa vver
der vvas der in uerrâten vvôlta dar umbe sprach er. ir sint nîet
alle rêine. do er do înen die uioze getvvioc und er sin gevvant
vvider an sich genâm. und er sich nider zuo zînen sazta do sprach
er aber zinen. vvizent ir nu vvaz ich uch han getan? ir hêizent
mich meister und herro. und sagent vvola vvan ich bin ez. von div
sit ich iuvver herro und iuvver mêister bîn. und ich habe iuvver
uioze getvvagen so sullent och ir billicho êin andren die uioze tvvân.
dar umbe sprach er han ich uch diz zêinem bilde gegêben daz ir
also êin andren tuoient. als ich iuch han getân. diz sint div vvort
des heiligen evvangelii. und sint üns harte cemerchenne. vvan an disem
evvangelio so hat üns gelêrt unser herro uolleclicho. vvie vvir sullen
vvider chêren ze gottes rîche. dannan ûz vvir vvâren uerstôzen mit des
tieuels râte. daz sullen vvir mit der minna. und mit der diemioti. und mit
der gehorsami. mit der minna sullen wir des almechtigen gottes riche
gewinnen. quia sine caritate nemo saluabitur. ân die minna so
ne mac nieman behalten vverden. vvand minna ist êin muoter aller
tugendon. der die minne hât. der hat die diemioti. der die diemioti
hat. der hat die gehorsami. und vverdent uon der minna die
tugende alle erbôrn. als uon êiner muoter ein tochter. uon der tochter
ein andriu tochter. also vvirt uon der minna. div der tugendon ist
aller erstiu muoter. ein tugend geborn uon der ein andriv. und aber
uon dere êin andriu. der aber der minna nievvet nehât. de muoz
der ander tugendon aller manglon. von div tet unser herro sinen
iûngeron do er uon înen scheiden solta. als die guoten vriunde tuont
êin andren. so si uon êin andren scheiden sullen so manent si êin
andre des si vvellent. daz ero nevvedere uergezze
am dreizehnten sonntage nach pfingsten. ev. lucæ x, xxiii fgg.
der uersmêda dirre vvêrlte. der nehêinez ist gebotten. vvan
echt gerâten daz giltet unser herro mit dem cenzecualten lône. so
er vvider chumet an dem iungestem tâge. daz vvir imo dirre gnadon
miozzin vvirdeclicho gedanchen. und daz vvir in. und unsern nesten
vverlicho megin minnon und daz üns nach imo. und siner vvunneclicher
antsicht. und nach siner selichicher mittevvist mioze allezana
ameron. des helf er üns dur die gioti der üns an dem heren cruce
choufti mit sinem tiuren bluote. ihesus christus dominus noster.
dominica xiiii.
cum iret ihesus in iherusalem transiebat per mediam samariam. et
galileam. vns sêit sant lucas an dem heiligen êwangelio so vvir
hute lesen. do unser herro na der menschêite hîe nerthriche gienc.
und vvarb. daz er zêinem male do er vvolta uârn ze iherusalem. dür
zvvo gegen uuor. êina diu hiez samaria. na êiner grozen stât. div
dar inne vvas. diu andra hiez galilea. vnd do er in êin chastel
gienc. do liuffen in gegen imo. cên man. miselsuchtige. die stuonden
uerro uon imo. und huoben uf ir stimma. und ruofton alsus. ihesu
gebîetere. erbarme dich unser. als er si gesach do sprach er zînen.
gênt ougent iuch dien êvvarton. do si ieze giengen. so vvurden si
gerêinet vnder disen cenen. so vvas êiner. der êin samaritanus vvas.
nievvet êin iûdo. do der gesach. daz er vvas gerêinet. so chêrt er
vvidere. und lobta got mit michelr stimma. vnd viel nider an sin
antlüt. uür unsers herren vuoze. und gnadet imo siner guote. die er
an imo hata begangen do sprach unser herro. iro vvaren doch
cêne dîe der sint gerêinet vva sint die niune. ero nist enhêine
vunden. der vvider chêrte. und gote die giolichi gêbe. vvan dirre
fromdelinc. sprach och duo zenemo. stant ûf und ganc. vvan dine
glouba het dich behalten. diz ist daz heilig evvangelium. an demo
merchen zmerst. daz unser herro. aller der siechon die er gesunt
macheta nie nehêin ze dien êvvarton gesanta. vvan der miselsuchtigen.
daz tet er nêinem têile dur daz. daz die iûden die sin uareton
nievvet nemechtin gesprechen daz er die ê zerstôrtî an der ê vvas
gebotten. an svvemo sich diu miselsucht ougti. daz man den uür die
êvvarten uuorti. vnd er êinvveder na ir urteilde vvurde behabt uür
siech und uür unrêine. chem er aber dar nâ. uon dehêinen gotes
gnâdon. daz er vvurde gesûnt so vvas daz geboten. daz er sich aber
ougti dien êvvarton. und er brehte daz opfer daz imo vvas gesezet.
und si in chuntin gesûnt und rêine. dur diz gebot der ê. so hiez
er si. daz si sich ougtin dien êvvarton. tet ez noch duo
dur die bezêichenunga des grozen und des unrêinen siechtagen.
vvan doch vvirz vvol megen cheren. ze der beceichenunga der
unrêinon sündon. mit der miselsuchte vvirt êdoch na der heiligun
scrifte namlicho gemerchet diu misseuarvvi dero die der sint in der
ûnrechtun glouba. vvan als an dien miselsuchtigen ist bi der boisi
und der viuli. etvva gemischelot diu ganza hût. und diu rechte
uarvva. als ist an der irreron reda und lera. bi der lugi. und bi der
uerlêitunga da mit si sint geunrêinet. und och andre gerne unrêinent
uil giotu. und uil rechtu lêra. noch nist nehêin groz reda so luglich
si nehabe etvvaz vvarhêit gemislot under sich. dur daz. daz si
mit der vvarhêit ir hoirere uerlücche. als mit dem honege. und dar
na mit der lügi an der sela ertoiden. als mit dem êitere. dise svva
man si rechte irchennet die sol man noch harter miden. den dehêinen
misligen. und also sant paulus chît. noch selp griozzen iene ze
guote. als ene vvurden gesunderot. mit der êvvarton vrteilde. also
sullen och dise vverden gesunderot mit der êvvarton. und mit der
pfafhêit urtêilde. und uerstozen uon der heiligun cristenhêit. svven
aber got dirre mit siner gnâda also uerro gevvîsot. daz si ir irretag
erchennent. und ez vverlicho riuvvont. so sint si uon gote gerêinet.
noch nesullen doch under die heiligun cristenhêit niemer chomen. ê
daz si rechtun glouba gougent uor dien êvvarton. und uor der
pfafheite. die rechte chunnin instân üb si die miselsucht der unrechtun
glouba haben rechte uerlân. vvande nu daz êvvartom der altûn ê.
vür beceichenota daz êvvartom der niuvvun ê. so hiez unser hero
die miselsuchtigen. daz si sich dien evvarton ougtîn. daz er da mit
chunt getête. svvenne die irrerra sich ir unglouba vvoltin erlouben.
daz si sich denne dien êvvarton und dien meistern der heiligun
cristenhêite soltin ougen. dise stânt uil uero. und ruoffent uil liuto.
vvan si vvol vvizen daz si gote mit ir unglouba uil harte sint geuerrit.
und mit grozeme ruofte ir herren sullen suochen. daz er sich
über si erbarme. nement in och rechto gebietere. vvand si
an s. matthias tage. ev. matth. xi, xxv.
alser selbe andem euangelio hat gesprochen. ego et pater unum
sumus. er sprah. confiteor tibi domine pater cæli et terræ. er lobet
in hiez in sinen uater. unt ainen herren himel unt erde. daz er so
grozze ere sinen iungern hiet uerlazzen. die er uor starchen uursten
die des wistumes dirre werlte phlægen uil gare hiete uerborgen.
nah der liebe die er ze der bezzerunge het div uon sinen iungern
werden scolt. was sin uræude. div was ovh zedem uollen daz er si
mit lobe sinem himelisken uater niht uerswigen wolt; zebezzerunge
chom er selbe indise werlt. ze bezzerunge erwelt er alle sine iunger
zemislichem cite. do si der begunden. unt in uon siner hilfe wol
begunde zehengen. des gwan er niht wenige uræude er gwan si zeder
maze daz er sinem himelisken uater gab daz lob unt die ere; zeder
bezzerunge wart ovh erwelt der herre uon dem dirre tach hivte
wirt geert. niht uon got selbem. iz ergie aue uon siner uerhengede.
unt uon sinem willen. do. zedem cîte. do er da enantwrt nien was.
want er nah siner urstente an dem xl tage. zeder zeswen sines himelisken
uater gesezzen was. do uon sinen sculden iudas die genoschaft
uerlos. die er mit den zwelf boten haben scolte. do
giengen si zerate wa si ainen man namen der sin stat wol uerwesen
mahte. want si uon in selben daz niht wol eruinden mohten. do
ulegeten si mit ir innechlichem gebet unsern herren. daz er in geruht
ze chunden wen er zedem ampt haben wolt. inder walunge waren
zwen man. der ietwederre sih wol erzaiget het mit redilichem
leben. die geantwrten si zesinen heiligen gnaden. daz er der ainen
næme. der im nah siner gewizzen baz denne in chunt ware. daz
gebet uernam der heilige christ uil schiere er erzaiget in wen er
haben scolt ze sinem dienst daz loz geuiel uber sanctum mahtiam
da bi uerstunten si daz er die genoschaft unter in solt haben; zeden
eren do er uon rehter walunge chom. unt die genoschaft der zwelf
boten uon der uerhenge des heiligen christes behabet. do graif er
zeden urumechlichen werchen erzaiget sih selben. zeallen tugenten
wol alse er uon andern sinen husgenozzen het daz guote bilde. im
selbem was er uor mit den guten leben. andern luoten was er uor
mit der guten lere. uerdient damit die hulde des obersten chuniges.
unt die gnade des himelriches. die er geoffent hat allen sinen holden.
die im tægeliches dienent mit willichlichem gemuote. des si er
gelobet
an s. barnabas tage?
wol uberwinten. zedehainem sinem willen er im gehanchde. hat
in selben unt alle sine liste. so beschrenchet. als er wol mohte. ze rehten
dingen gehabet er sih zedem uollen daz er sin gelobet wort uon allen
luten die in erchanten. als wol uon den die rehtes gluben waren. sam uon
den die rehtem gluben niht gehellen wolten. grozze enthabnusse
het er andem libe. dem enzoh er swa er mohte daz trinchen unt
die spise. nehaines andern gemaches er nien phlach. daz er doh mit
maze ane sunte wol mahte haben gehabet. sines stætigen gebetes
an sinen paren chniewen phlach er zeallen citen. da enphalicher dem
himelisken herren sin selbes ummaht unt ander lute. dar umbe wort
er uerre geminnet. uon den luten die sin heilichlich leben wol erchanten.
want er ain rehter man uon allen luten wort geahtet. do
baten in die iuden die rehtes gluben nien waren daz er in zeir
muotwillen mit sinem urchunde gestunte. si baten in gên uf ain hohe.
daz er da wieder rete des er uordiv dem heiligen christe urchunde
gegeben het. dar gienge er nah ir bet. iach doh mit unuerborgenen
worten dem heiligen christe siner gotheit als er wol mohte
nah der rehten warheit. dar umbe begunden si harte zeunsiten
giengen dar uf. stiezzen in hernider uonder hohe. polten in do so
lange mit grozzen stainen. daz er mit der marter den lip muse
uerwandeln. daz chom im ze ainem micheln haile. er wort sin wol
geuræutan der sele. want er hiute uræude hat ze dem himelriche
mit den choren der engel. dar helfe er uns durch sine gute. geruche
den himelisken chunich umbe alle suntære ze ulegen. quod ipse
præstare dignetur.
de s. cruce.
propter lignvm serui facti sumus. mit disen worten div nu hie
gesprochen sint. werde wir zwair dinge gemant div uns so anigent.
daz wirre niht uergezzen sculn. want daz erste gezivhet zedem
ewigen tode. daz ander gezivhet zedem ewigen lebene. wir werden
gemant der schalcheit die wir haben uon dem herren adâmen. der
sih selben zeainem schalche gab den sunten. do er wider dem gebot
unsers herren uon der ungehorsam geuiel in die sunte. mit der wir
alle in den ewigen tot geuielen! wir werden ovh gemant der uriheit.
die wir uon dem heiligen christe haben. der uns mit sin selbes
tode. den er unsculdiger an dem cruce leit. uon der am tage marien himmelfahrt.
die hohe der himel. unt ir div stat gegeben si uber die chore
der engel. daz si in ain uræude der si stætichlichen lob unt ere
sagent dem almahtigen got. ob iz in ain uræude ist. so scol unser
uræude uil michel grozzer sin. want wir daze ir haben ein hilfe der
dem suntære niemer gebristet. durch daz ist si ir truot sun so nahen
gesezzen. daz si uns unt allen suntæren tægeliches antlazzes unt hilfe
bite. daz ist uns ain genade. der got scol werden gelobet. unt geert.
sculn hiute hince im senten sin heilige muoter. div uns antlaz unt
hilfe dazeim werue. daz wir hail nah sinen huolden indirre werlte
haben muozen. unt nah disem libe sin riche besitzen muozzen. quod
ipse præstare dignetur qui viuit
in assumptione s. mariæ.
intravit ihesvs in quoddam castellum. ecce tabernaculum dei cum
hominibus. dizze chastel daz bezaichent min frovwen sancte marien
iz wizzet wol mine herren. da man ain chastel erzivgen sol. da muret
man umbe ain uil ueste mure. unt tribet da innerhalbe uf ainen uil uesten
tuorn. die mure besetzet man mit den wahtæren. den tuorn behæhet
man mit den schilten. unt mit geschuotze. unt mit ander slaht gewæfen.
unt daz div mure unt der tuorn deste baz bewart si. so grebet
man darumbe einen uil tiefen graben. mit der mure ist gemerchet
der chuske lip miner frovwen sancte marien. der uil wol bewart
unt besetzet was. mit den himelisken wahtæren. den heiligen engeln.
mit dem tuorn ist gemerchet. ir heiligiv sele. div wol behangen was
mit dem schilte der sterche mines trehtines. unt mit andern guoten
tuogenten die uollechlichen anir waren. mit dem graben ist gemerchet
ir divmvot. div so groz unt so chreftich anir was daz si da mit gearnt
daz si des muoter wart. der himel unt erde geschaphen hat. unt
allez daz dar inne beuangen ist. indaz chaster chom gegangen unser
herre der heilige christ. do in sin himelisker uater her en erde sante.
daz er an sih næme unser mennischait indem buoche unser frovwen
sanctæ marien. wie uande er ez do? vande er iz lære? nein er
wærlichen. er uant dar inne zwo swester. mit den sint gemerchet
zwei leben die der sint in der heiligen christenheit. actiua scilicet
et contemplatiua. quarum una negotiosa. altera dicitur ociosa. ein
leben heizzet daz muzzege leben. daz ander daz unmuzzege leben.
daz si sih des muzzegen lebens underwuonden hiete. daz mugen wir
chiesen wol dar an. wie si der heilige engel uant. do er die urone
botschapht hin ze ir warfe. wie uant er sie? er uant si niht ander
gazzen unt ander strazze spilent. er uant si sitzende in einer
besparten
am fünften sonntage nach ostern? jac. i, xx.
laudis honorificabit me. ere unde lop sint im michel lieber.
denne dehain ander oppher. mit welhen guoten werhen sul wir uns
erzaigen? mit der behaltnusse siner gebot. div so mislich sint. hiet
er uns si selbe in sinen genaden nith beshaiden. daz wir si nith wol
uersten chunden. unde si ovch dauon nith wol behalten mæhten. ein
sin gebot habe wir. daz gebivt vns daz wir ze chinden werden. ain
ander sin gebot uerbivt uns daz wir ieth ze chinden werden. hat si doh
mit den warten beshaiden daz wir ietwederz wol uersten chuonnen
iz chom ze ainem male so daz die iunger unsers herren strîten begunden
wer unter in der oberst oder der herst wære. der strît wart so groz
daz er uuor unsern herren chom. der misse uie im. was im nith liep
unter sinen iungern. er nam ain wenigez chint sazte iz mitten unter
si. sprah ze in. si becherten sih. wurden als ain wenigez chint. zedem
himel riche gewnnen si niemer dehain genade. welle wir daz uersten
uon der gewæshde des chindes. oder uon der ainualte des chindes?
sine iunger zeden er disiv wart sprach. waren der gewæshde
unde des alters. daz in unmuogelih gewesen wære. ob si andem
libe dem chinde gelih worden wæren. nu af daz nith sin mege.
so uerste wir iz uon der ainualte des chindes. als iz ovch unser
herre selbe gemainet hat. wande wir ovch ain ander gebot haben
daz uns uerbivtet daz wir ieth ze chinden werden. daz gebot
andem er uns gebivtet daz wir ze chinden werden. hat er uns
mit den warten beshaiden daz er chiut. malicia paruuli estote.
daz ander gebot an dem er uns uerbivtet daz wir ith ze chinden
werden hat er uns mit den warten beshaiden daz er chivt. nolite
pueri effici sensibus. div ainualte des chindes ist an allen luoten
wol chunt. daz hat der sinne ze ubelen dingen nith. iz hat
ovch der sinne ze guoten dingen nith. ist also in dem wedel. daz iz
weder ubel noh guot geurvomen mah. wir haben af uon den genaden
unsers herren manliche sinne. mit den wir unrethiv dinch wol
wizzen ze uermiden. rehtiv dinch wol wizzen zeurvomen. chere wir
die nah sinem willen. so behalte wir ietwederz gebot. so daz wir
den chinden gelich werden. unde ungelich. ander ainualte gelich. ob
wir die sunte uermiden. an manlichen sinnen ungelich. ob wir guotiv
dinch unde rehtiv dinch uuordern. swenne wir uns so handeln. so
mege wir unsern herren wol loben unde eren. so ist im unser lob
liep unde genæme. wes sul wir in loben? aller der genaden. die
er uns erboten hat. div so groz ist. daz wir si nith wol uuor bringen
megen mit den warten.
an der heil. apostel tage.
wwie wir die hohzit der hailigen swelich üns in dem iar choment
mit grozzem fliz begavn. vnd eren süllen. die dem almehtigen got so
gedient haben. vnd für gotes antlütz chomen sint. ob wir die in ir
hohzit eren füllent. so ist daz michel reht daz wir die grozzen
fürsten die hailigen zwelf poten die von dem almehtigen got ze
fürsten sint gesetzet über alle die welt daz wir die vil groezlich an
ir hohzit eren mit chirchgang mit gebet mit dem almuosen mit allem
chiunschen leben. wan si got selb üns ze genaden vz aller der welt
vor derwelt havt. als er selb sprichet. ich havn ivch er welt. daz
ir gangent vnd wuocher bringent. wenne er si erwelt. daz haben
si üns selber gesait ez spricht ainer der hailigen zwelfpoten. üs
hat got er welt. e. er die welt geschuef. an disen hailigen worten
mügen wir merchen. die vil hailigen tugend vnsers hailandes. e. er
den menschen geschueff. e. het er daz geschaffen. daz sin mit gaistlicher
zuht. vnd mit weltlicher guete pflegen solte. wa wart ie so
getaner guete gelich. er gap in den gewalt daz si den himel vf vnd
zuo schluzzen. vnd daz si die hailigen diemvot behielten petrus. der.
der obrist vnder in waz. vnd dar vmb petrus gehaizzen waz daz
er mit ünserem herren stæt vnd vest waz. vnd der da gesprochen
het. herr ich bin berait mit dir in den chärcher ze gavn. vnd in
den tot. vnd sölt ich sterben mit dir ich verlogenn din
nimmer den liez er sin dristunt verlogenen sin gelob waz so vest.
do er vff dem mer waz. do sprach er zuo ünserm herren. herr ob
du ez siest so haiz mich vf dem wazzer zuo dir chomen. do er sich
do in daz mer lie. vnd er den starchen wint. vnd daz groz vngewiter
ersah do er vorht er sich. vnd begund sa zestund sinchen.
do bot im ünser herr sin hant. vnd verwaiz im sinen vngeloben.
daz tet vnser herr alz durch üns. daz er der welt pflegen solt. sin
zwen trut sant iacob. vnd sant iohannes. do si gerten der grozzen
eren in sinem rich. daz ainer zuo der zeswen gotes sæze. der ander
zuo der linggen. wie lieb si im wæren. wie si nach weltlicher
geburt siner muomen sün wæren. swie er den vf siner brust liez
lainen. wie si baid vf dem berg siniv gôtlichen tovgen sahen. vnd
die andern nit iedoch sprach er zuo in ir en wissent nit wes ir
gerent. die marter die ich liden sol mügend ir die liden. die
muossend ir liden. daz ir aber in mim rich zuo miner zeswen oder
zuo miner linggen iht sitzzent. daz en ist nit min ze geben. ez ist
deren den es min vatter berait havt. mit disen worten lert er vnd
warnot sin jvnger. wie si mit in selb vnd och mit iren vndertanen
solten gebaren. wie er zuo in. allen spræche gemainlichen. die er
der welt ze maistern gesetzet havt. er sprach zuo in als mich
min vatter sante also send ich iv in die welt sin vatter sant in do
zuo in in die welt. daz er mit siner marter div armen menschen erledigete.
also sante er sin hailige ivnger zuo der marter. er sprach ich
send iv als div schaff. vnder die wolf. der wolf waz nero ainer.
der chriutzgot sant petern daz hovpt chert er im nider. die fuezz
vff. er hoptet sant pauls. egeas chriutzgot sant andream. der chünig
astragies sant partholomeum hiez schinden alz ain rint. vnd
anderr vil ræsser wolff waren die. die hailigen boten ahten. durch
der aller vorht. durch der aller drov. durch ir gehaiz. durch die
fraischlichen charcher. durch daz fivr. durch die fraischlichen gallen.
durch die ysninen chrapfen. durch div hvngrigen tier. durch den
hvnger. durch den durst. durch den frost. durch daz wasser. da man
si in sanchte. durch alle die marter. die der tieuel vnd siniv chint
mohten erdenchen. durch die not alle. entwichen si nit si frowten
sich daz si des wirdig waren. daz si not solten liden durch den
almehtigen got. si enliezen niht des des in ünser herre geboten het.
durch dehain fraise dirre welt si tailten sich vnder die grimmen
haidenschaft allenthalben vntz an daz end dirre welt. ez en ist ehain
lant über alle die welt. da ensie ir lere vnd ir predige hin
chomen also habend si die hailigen christenhait gelert. vnd habend
si ze erchantnüss braht des hailigen geloben da von ist daz
michel reht daz wir si eren wan si sint friund des almehtigen gotes
er sprach ovch zuo in sælig sint div ovgen. div daz sehend das ir
da sehend. vnd hoerend wan vil menig chünig vnd patriarchen vnd
wissagen die des gerten vnd wnschten daz si daz gesæhen daz ir da
sehend. vnd ensahen vnd enhorten sin nit er sprach ovch zuo in ich
haiz iv nit min chneht. ich haiz iv min frivnd. wan ich havn iv
chvnt getavn minen willen. vnd elliv miniv werch der chneht waiz
sines herren willen nit ich han aber iv chunt getavn alles daz ich
vernomen havn von minem vater er havt si och von andren sinen
hailigen da mit gesvndert daz er in den gewalt havt gegeben. wen
si hie in diser welt gebindent. daz der da ze himel gebunden ist vor
dem almehtigen got vnd swen si hie ovch ledigent daz der vor got
ledig ist si sint och die zwelf borten. die in die himelischen ierusalem
gand wan div lere des hailigen gelovben die si gelert habent.
div havt üns die selben porten vf getavn. vnd hat üns der hailigen
genosamen gemachet da ze himel si heten durch got verchorn dise
welt vnd alle weltlich wnne. vnd waren durnähtig an der minne
des almehtigen gottes. vnd an aller menschen. wan si nieman minten
denn den almehtigen got da von mohten si der boshait
wider stavn wol. vnd der welt an gesigen nv süllen wir daz bild
behalten. daz si vns vor habent getragen. daz wir den almehtigen
got vor allen dingen minnen. vnd ünsern eben christen als üns selber
daz wir üns ze allen ziten vor den sünden hueten daz wir den
boesen girden wider standen daz wir div gebot des almehtigen gotes
erfüllen daz wir die hohfart fliehen daz wir ze allen ziten zuo dem
ivngsten vrtail vorht haben daz wir den armen ze hilfe chomen swa
wir mugen daz wir die hailigen minne mit allem flizze behalten.
div alle vnser sünde bedechet wellen wir disiv dinch also behalten
so sien wir dem almehtigen got liep nv.
de martiribus
die grozzen vnd die heren hohzit aller martrer. die enmôht dehain
mensch so wirdigclich ge eren. so si des wert sint. wan sich
der himel des froewt. daz si da ze himel der hailigen engel genoschaft
habent gewnnen sich froewet och div erde des daz siv
von ir hilfe beschirmet ist elliv div hailig christenhait froewt sich.
daz si von der signuft der hailigen martrer ist. div hailig christenhait
die vnser herre selber mit siner heren marter zuo sines vater
hulden braht. vnd si lediget von des tieuels gewalt mit sinem heren
bluot. die havt er ovch geuestent. vnd er rainet mit der signvnft
vnd mit dem hailigen bluot der hailigen martrer si sint die. die dehain
not von got geschaiden moht. so ir strit vnd ir marter ie merr.
vnd ie vn senfter waz. so ir lon vnd ir froewd ie merer waz
daz angeng der hailigen christenhait. daz er rainiget vnser herre
mit den hailigen martrern daz bild der gedultichait. vnd der stætichait.
daz havt div hailig christenhait bi den hailigen martrern
gelernet si striten vil völlenclich. wan si des vil gewis waren. daz
si die genad sa ze stund besæssen. so si disen lip begæben. die in
vnser herre gehaizzen het zuo der si och grozz zuoversiht heten
der veste gelob. vnd div minne div alle tugend über triffet. die si
zuo dem almehtigen got heten. div machet in ring all widerwärtichait
dirr welt si gerten ze allen ziten daz si von disem lib ledig
wurden. daz si zuo dem hailigen crist chæmen. durch sin liebe liten
si vil menig vnsenfte. etlich wrden erschlagen mit den swerten etlich
wrden verbrennet etlich wrden mit den gaislen an geschlagen etlich
wrden erhangen etlich wrden in daz wazzer versenchet etlich wurden
also lebendig geschvnden etlich wrden gesmidet etlichen wart
div zvng vz gesniten etlich wrden verrvnt mit den stainen etlich
wrden vf gesniten. vnd schut man daz chorn in siv. vnd liez div
schwin vz ir buch ezzen. etlich lagen in den charchern menigiv iar.
vnd liten menigen hunger. vnd durst. vnd frost etlichen wrden ir
hend. vnd endriv iriv gelider ab geschniten etlichen wrden iriv
bain zuo den bomen gebunden. so man die bom ab lie so zerbrach
man si von ain ander etlich wrden den tieren geworfen etlich
wrden den schlangen für geleit ze hechend etlich wrden geroestet
vf ysninen roeschen etlich wrden also lebendig in die erde gegraben
daz hopt nider die fuezz vf etlich wrden an den galgen erhangen
vnd wart in daz flaisch mit ysninen chrapfen ab gezerret. daz
man in siv sach. vnd wurfen in saltz in die wnden. daz taten des
tieuels chint. vnd riben es dar in mit härinen tuochen. die si vf
den roeschen branten die betrovften si mit wallendigem smaltz. vnd
wrfen dar vf saltz so getaniv marter. vnd noch vil mänigeriv habend
si erlitten durch den almehtigen got vil froelich. vnd froewten
sich des. daz si got sin wirdig havt gemachet. der in den willen vnd
die sterche het gegeben. nv süllen wir doch merchen war vmb ünser
herre so mänig not lie liden die er im selben het erwelt der willen
der stætichait vnd der rainichait im chvnt waz. mit den noeten vnd
si liten vnd dennoch ob dehain not groezzer wær die heten si gerne
durch in erliten da mit havt vns der almehtig got gemanet vnd gelert.
vnd bild gegeben er het üns gelert daz wir die welt nit minnen.
div ir minner zuo dem tod laitet. er havt üns gelert daz wir
die minne. vnd die stætichait vnd die rainichait die wir von den
hailigen martrern vernomen haben. daz wir die ze allen ziten
zuo got haben vnd och zuo den liuten dez havt er vns bild
an im selben gegeben die hailigen martrer waren der liuten gespôte.
si waren gehazzet von der welt alsam taten si der welt. daz si die
hazzeten wan elliv weltlichiv dinch div waren in wider zæm. die
si hasseten vnd in lait taten den baten si antlazes dar vmb sint si
gezelt vnder div chint gotes. vnd ist daz rich ir erbe. si sint nv in
der himelischen ierusalem huzgenossen des almehtigen gotes si sint
in den genaden der sælichait. die dehain mensch erdenchen noch
für bringen môht mit worten. da ist dehain ser. dehain frost. dehain
vnfroewd. dehain armuot. dehain gitichait. dehain siechtuom. dehain
zorn. dehain nit da geret nieman nach gewalt. nach grozzen eren.
da furhtet niemen den tieuel noch sin lage da enfürht nieman die
helle. noch den tot des libes oder der sele. wan da ist div wunne
vn toetlich da en wirt nimmer dehain misshellung da ist div ewig
eben hellvng. da ist frid vnd froewde vnd ruowe. da ist daz ewig
lieht. vnd der schin der sibenstunt liehter ist denne div sunne. so si
aller liehtest ist div himelisch ierusalem bedarf der sunnen liehtes
nit. vnser herre der erliuhtet si selber ain ieglich sæliger mensch
der dar chvmet. der ist sibenstunt alz lieht sam div sunne. so siv
aller liehtest ist. da en wirt nimmer vinster. da en wirt nimmer
dehain vnsenfte. von frost noch von hitz. da ist so getaniv genad
die dehaines menschen hertz môht erdenchen wan die allain
die des wirdig sint. daz si die genad besezzen habent. die vor got
sint. vnd im dienent naht vnd tag. da en altet nieman. alle die dar
chvment. die sint in der ivgend. vnd der mensch ist. so er volle ze
manne gewahset. über alle die genad. die ir nv vernomen habend
so habend si ovch die genad. vnd die wnne. daz si genossam sint.
der hailigen engel. vnd der himelischen tugenden. daz si die froewd
der himelischen tugenden sehend. vnd hoerend. vnd der hailigen patriarchen.
vnd der hailigen wissagen. der hailigen poten. der hailigen
martrer. vnd der hailigen bihtiger. vnd der hailigen mägeden.
die den himelischen chünig vmb stavnd. vnd die hohzit begavnd
div nimmer end gewinnet. da div ewig froewd vnd div ewig wnne
avn end ymmer mer ist nv.
an der heil. bekenner tage.
die schoenen lylien dez paradyses. vnd daz lieht daz vf div chertzstal
gestechet ist. daz es liuhte allen den die in daz hus gavnt. vnd
div grozz stat. div vf dem berg stavt. div nit verborgen mag werden.
daz sint die hailigen gotes trut. die lieben frivnd des hailigen
christes die hailigen pihtiger. si sint zymber liute. die an der erde
die staine. die an daz templum des waren salomones geleget
süllen werden. die si gefueget vnd geschlihtet haben in diser welt.
daz niemmer dehainer schlaht liute gehoeret werden in dem hus. da
si an die mur des gezimbers geleit süllen werden. si sint och die
zuo den vnser herre gesprochen havt. ir sint daz saltz der erde. daz
ir dis red verstavn mügend. die lylien des paradyses sint wiz. vnd
habend suezzen schmach da von sint die hailigen lerer zuo den
lylien gelichet wan ir hailiges leben avn alle mausen er wahsen ist.
daz div hailig christenhait völleclich mit in getzieret ist. daz von
dem suezzen smach ir lebenes vnd ir lere daz paradyse daz ist div
hailig christenhait in dem hus wonet vnser herre. alle die ir christenhait
behuetent. die sint daz hus in dem ünser herre wonet in
dem selben hus liuhtet daz lieht daz vf die chertzstal gestechet ist.
daz lieht ist div hailig gotes ler. von der alle die erliuht sint die
ir christenhait huetent. daz selb lieht ist vf daz cherstal gestechet
wie daz chertzstal getavn si. vnd waz es betiute. daz süllen wir iv
sagen daz chertzstal havt dry fuezze. vnd bezaichent die hailigen
driualtichait. den vater. vnd den sun. vnd den hailigen gaist ez havt
och da en mitten ainen chnopf der hept zesamen div zway tail. der
selb chnopf betiutet den hailigen christus. der div zwai liute iuden
vnd haiden gesamenet havt in ainen geloben. daz sint alle die. die
von den zwain liuten den hailigen tovf enpfangen habent daz
lieht daz in dem hus vf daz chertzstal gestechet ist. daz ist div lere
der hailigen lerer die daz hailig gotes wort ze allen ziten predigent.
von dem sele vnd lip erliuhtet vnd errainet werdent. von
dem div vinster der sünden vertriben wirt div stat div vf dem berg
stat div ist gezymbert. div mag nit verborgen werden. die siht man
verre. vnd nahen. div havt so getavn gruntfeste. daz si nit gewichen
mag. die irrer der christenhait. vnd die æhter swie gewaltig si sint.
si enmugen die selben stat nit zerstoeren. wan si ist gezimbert vf
die gruntveste. der nieman mit listen noch mit gewalt geschaden mag.
daz ist der hailig christ. die selben siht man verre. vnd och nahen.
die si nah sehend daz sint die sæligen. die die christenhait vf habent.
vnd ir hueten mit flize. die si verre sehent daz sint die. die
den hailigen geloben vnd den hailigen tovff noch nit enpfangen habent.
vnd iedoch von ir lere zuo dem hailigen geloben choment.
daz vnser herre sprichet daz si daz saltz der erde sint. da mit havt
er üns gemanet. daz wir ir lere merchen vnd erfüllen behalten wir
ir lere. so werden wir dem almehtigen got suezz vnd gesmach. sam
daz ezzen wirt von dem saltz si sint die zimberliut. die da stain
schlihtent. vnd si fuegend daz si berait sien an ze legen an die mur
der himelischen ierusalem. da nimmer hamer schlag noch dehain lut
gehoeret wirt. wan von ir hailigen lere werdent die sæligen in diser
welt so geschlihtet vnd von allen masen so völleclich errainet daz si
wirdig sint zeligen an dem hus. da frid vnd stille vnd ebenhellung
vnd div ewig genad ist. vnser herre hat si dar zuo erwelt
von der welt daz si wuocher bringent. wie si dar an mines trähtines
willen erfullet habent daz ist wol schin an der hailigen christenhait
die si och mit worten. vnd mit dem hailigen bild zuo dem
gotes dienst gewiset habent daz der vil waz die. die welt vil harte
minten man vnd wip. daz die. die welt nv fliehent. vnd alz si mit
den sünden waren begriffen. also sint si nv mit den hailigen tugenden
errainet. der e. hohfertig waz der ist nv diemuetig worden.
der. e. diep vnd rober was vnd den liuten daz ir nam der git nv
wider so er maist mag vnd giltet den er iht genmen havt also
besserent sich wip vnd man. von ir lere. vnd von ir bild daz ist
der wuocher den si dem almehtigen got braht habent er havt si
sin frivnd gehaizzen. wan si behielten älliv siniv gebot von sinem
dienst moht si nieman geschaiden swie si den tot mit der offenen
marter nit enliten. iedoch liten si mänig grozz not. von den liuten
si wrden diche geschlagen si wrden versendet ir spotet div welt si
ahten si alz si noch hivt tuont si liten hunger vnd frost. vnd vil
menig vngemach mit vasten. mit wachen. von den irrern die den hailigen
geloben vahtent nv eret si vnser herre in disem lib mit
vil menigem zaichen. daz si toten hiezzen vf stavn. die aber an der
sele tot waren die erchuchten si vnd brahten si wider zuo gotes
hulde nv manend.
von allen mägden
alle die die daz vmb den almehtigen got verdient habend daz si
von den noeten vnd von der frais diser vnstætiger welt chomen
sint hin zuo den genaden die ymmer stætig sint die sint üns
armen sündern ze allen ziten vil groezlich vnd flizeclich ze loben
wan durch den si arbait. vnd groz not in diser welt liten. der havt
si ir not vil völleclichen ergetzet er hoeret si och. er gewert si
och swenn si in genaden bitent über üns armen sünder swie ir leben
gôtlich vnd hailig wære als nv schin sit wan si von got vnd von
den liuten geminnet vnd ge eret sint iedoch süllen wir daz merchen
daz wir die hailigen mägd svnderlichen eren süllen. die dis welt.
vnd alle gezierd. vnd wnne. vnd alle girde diser welt durch die lieb.
vnd durch die minne ires gemahels des hailigen cristes liezen si
hetten ainen strit mit der werlt vnd havnt dem tieuel an gesiget.
mit der hilf des hailigen christes vnd ist hivt der tag. daz si mit
der signvnfte von den hailigen engeln für den stuol. vnd für daz
antlütz des almehtigen gotes braht sint da si mit ir gemahel
dem hailigen christ ymmer avn end die ewigen froewd habend die
wil si in diser welt waren. do beraiten si sich swenne ir gemahel
chæme ob er vmb mitte naht chæme daz si mit ir lieht vaz. vnd
mit ir ôle en gegen im chæmen. nv lesen wir hivt an dem hailigen
ewangelio wie vnser herre sprach. er sprach daz disiv welt wære
gelich zehen mägden. die namen ir liehtvaz vnd giengen vz gegen
ainem briutiguom vnd ainer brut der selben mägde. waren fünf tvmpe.
vnd die andern fünf wise die tumben namen ir liehtvaz. si en
namen aber des ôles niht die wisen die namen daz ôle in ir liehtvaz
do der briutguom entwalt daz er nit schier chom. do entschlieffen
si alle vmb mitte naht wart ain michel ruoff do chom der briutiguom
daz si gegen im giengen do stuonden die magde alle vff.
vnd beraiten ir lieht die tvmben mägde baten die wisen. die sich
dar vff gewarnet hetten. daz si in irs ôles gæben. daz in ir lieht
iht erlæsch do sprachen die wisen. tailen wir ünser ôle so zerrinnet
vns allen gavnt hin zuo den die ez vail haben vnd chovffent iv es
do si giengen vnd chovffen wolten do chom der briutiguom. die
berait waren die giengen zuo der brutlovften. vnd spart man die tür
dar nach chomen die tummen magde vnd baten in vf tuon do sprach
der briutiguom ich sag iv zwar. ich enwaiz ivr nit. da von so
wachent. wan ir enwissent den tag noch die wil. alz wir nv merchen
süllen. ünser herre sait sinen hailigen ivngern. von zehen magden
die wisen die daz lieht hetten. die mit dem briutiguom zuo der
briutloff chomen daz sint die. die durch die liebe des almehtigen
gotes chvnschlich vnd rainclich lebent. vnd alle weltlich wnne verchiesent
dar vmb sint fünf an der hailigen geschrift gesetzet. wan
ain ieglich mensch der vmb daz gotes rich arbaitet. der sol sin fünf
sinne haben. vnd er muoss dennoch älliv siniv werch chiunschlich
vnd rainiclich behalten. daz er dem almehtigen got enpfenchlich
werd. alle die. die reht vnd chiunschlich lebent. vnd den hailigen
geloben behaltent wider ir eben christen. daz sint die fünf
wise mägde welhes die tvmmen magde sien die tummen magde
die versmahent den elichen hyrat. vnd wellent hailiger sin. vnd
ist in lieb. daz si die liut hailiger haizzen. vnd si lobend vmb ir
magtuom. die verliesent da mit gotes hulde si verliesent och den
lon den si von got enpfahen solten. daz weltlich lob ist ir lon ir
ist och layder genuog der gemuet. vnd aller ir gedanch hin zuo den
mannen stavt. vnd môht ez sin daz si ez mit dem lib vollebræhten
gern. des si mit dem hertzen gerent. die werdent zuo derselben
stuond verdampnet. vnd sint als schuldig vor got. sam si ez mit dem
lib vollgetavn heten. daz sint die tummen mägde der sint och fünf
an der hailigen geschrift gesetzet wan si mit iren fünf sinnen poschlich
vnd vnreht gebarend. waz div liehtvaz vnd daz ôle si. daz die
wisen mägde gen dem briutiguom tragent daz wellen wir iv sagen
div lieht vaz sint ünsriv hertzen. daz lieht daz in den vazzen bringet.
daz sint div rehten. vnd div guoten werch. daz ôle ist div ewig
genad. die der almehtig got den sæligen ze lon git. so er si in die
himelischen ierusalem zuo der ewigen wirtschaft fueret. der briutguom
ist vnser herr. die briut. daz sint alle die. die in disem lib
reht vnd christenlichen gelept habent die fueret ünser herre haim
in sin hus der briutguom der vmb mitte naht chvmt. daz ist. so wir
üns aller minderest versehen so wirt div ivngst vrtail. der ruoff daz
man in enpfah. der wirt von den hailigen engeln die haizzend die
toten vf stavn. dez en ist dehain mensch. alle die. die ie geborn
wurden die muozzen für ir schôpfer owe wie sælig denne die
wisen mägd sint. vnd wie fro. die daz ôl behielten. daz si div hailigen
werch in ir lieht vaz. daz ist in ir hertzen also brinnent gegen
dem briutiguom tragent die tvmmen magd die enhabend des
liehtes noch des ôles niht. wan si so gelept haben indiser welt. daz
si niht rehter werch für den almehtigen got mügen bringen. den ist
laider div tür des himelriches versperret. daz weltlich lob daz in
in diser welt liep waz. daz ist ir lon swaz wir durch weltlichen
ruom vnd durch hohfart getuon. dar vmb wirt vns div himelisch tür
vor versperret. wir enpfahen och dehainen andern lon. wan daz lop
daz wir hie von den liuten enpfahen nv manend.
an der kirchweihe.
alle die hohzit die wir in dem iar begangen die sint von got geordent
der christenhait ze trost. vnd ze hilf aber dis hohzit div da
haizzet chirwihe die sint vol froewd. vnd genaden. allen den die si
suochent. vnd gedingen dar zuo habent hiut ist chirwihe dizz hailigen
gotes huses. daz ist geewet. vnd gewihet dar zuo daz man got
dar inne dienen sol. hiut ist der tag daz got im selber ain hus gemachet
havt. im selber ze lob vnd ze eren. vnd dem menschen ze
trost vnd ze genaden dn die genad hie suochent hivt ist der tag
daz die hailigen engel hie vf erde choment. her in ditz hus vnd sich
gesamnent mit dem menschen. zuo dem lob vnd ze dienste ires schôpfers.
also groz ist div genade des almehtigen gotes. her zuo dem
menschen daz er sin hertz gemainveltiget havt her zuo im
also verre daz dehain mensch verlorn mag werden. wan der ain
der nit genesen wil. er fuor hin ze himel mit ünser menschait. vnd
liez üns vf erde sin gothait vnd mint üns also verre. daz er avn
üns nit da ze himel sin wolt. vnd wir üns hie vf erd siner genaden
vnd siner gothait nit enberen solten dar vmb wolt er och hie vf
erde sin hus haben daz ez also wol als da ze himel siner barmhertzchait
vol wære. daz selb hus ünsers herren daz ist drier schlaht
aines ist da ze himel. daz der ewig lip haizzet da er selb ist. vnd
alle die selen die in disem leben sinen willen taten. vnd in sinem
geloben vnd in sinem willen erfvnden wrden so ist daz ander hus
hie vf erde daz haizzet div hailig christenhait swer in disem hus
hie vf erd nit en ist. der en mag. in daz hus nit chomen da ze himel.
vnd alz ain ieglich guot hus mit ainer guoten mvr vmb vangen ist.
also ist diz hus der hailigen christenhait mit dem hailigen geloben
vmb mvret swer vsserhalb dez geloben ist. der mag nit genesen. alz
div hailig geschrift sprichet. ez ist vnmüglichen daz iemen got wol
müg geuallen avn den geloben daz dritte hus vnsers herren. daz ist
ditz gotes hus. vnd endriv gotes hiuser. div gewihet sint daz man
got dar inne lob. vnd sin genad dar inne suoch. da sullen wir inne
enpfahen den hailigen geloben. vnd den hailigen tovff. da süllen wir
ünser sünde inne avn werden. dar inne sol vns buozze werden
allez dez üns gewerren mag an dem lib vnd an der sel ob wirs
innerclichen mit rehten riwen got clagen. da süllen wir inne erwerben
vmb den almähtigen got mit vnserm gebet. vnd mit der biht
daz wir von disen zwain hevsern die hie vf erd sint chomen muessen
hin zuo dem dritten huse daz da ze himel ist. daz ist der ewig
lip ez sprichet der wissag. herre dinem hus gezimet hailichait sam
er sprech herre dinem hus da dv inne bist da ze himel dem zimbt
wol hailichait wan swer dar chomen sol der muoz. e geliutert werden
sam daz golt in dem fivr vnd muoz avn masen sin als div
hailig geschrift sprichet. von ainem ieglichen muessigen wort. daz
die liut redent da muozzen si von geliutert werden. e. si chomen in
daz rich. daz dritte hus da zimet nit inne ze tuende wan hailigiv
werch. da sol man got inne loben. da sol man got inne an beten.
da sint die hailigen engel inne täglich in gotes dienst hie wirdet
der hailig gotlichnam gemachet in enpfahet ovch der mensch hie
inne im selber ze trôst vnd ze genaden. hie ist siner hailigen friünde
gebain. hie ist div genad. allen den die si suochent mit verdahtem
muot vnd hertzen. hie wirt der sünder alle sin sünd avn. ob ers
vordert zuo got. hie wirt er avn aller der not. div im gewerren
mag an lib vnd an sel noch ist ain hus daz dem almehtigen got
vil lieb ist. da er vil gern sin wesen inne havt. da er groz
liebe zuo havt daz ist aines ieglichen sæligen menschen hertze. daz
gerainet vnd gewäschen ist mit den zähern der rehten riwe. vnd
daz er rain ist von hovptsünden. von manschlaht. von huore vnd
vber huore. von zorn. von nide. von hazze. von aller schlaht vnchivnsch.
da havt in geherberget chivnsch vnd diemuot. vnd gedult. vnd gehorsame.
triuwe vnd warhait swa daz ünser herr vindet. da machet
er sin wesen da von er selber sprichet. wa ruowen ich bas. denne
da ze dem diemuetigen. vnd ze dem senften der miniv wort fürhtet
vnd miniv gebot behaltet. daz ist im ain liebes hus wan sant paulus
sprichet an ainer stat ir sint daz war gotes hus. vnd der hailig
gaist ist mit iv owe wie sælig er ist der sin hertz also gerainet.
daz got geruochet. daz er sin gast dar inne ist da man ain gotes
hus wihet. da begat man fünf nämlichiv dinch. da der byschof ain
chirchen wihet. da sprenget er mit dem wihen brunnen. da zündet
man die chertzen alle. man salbet si mit dem hailigen öle. er schribet
mit sinem stab an den estrich. vnde an die mvr vnd segnot si.
die selben wihe begavt man an ainem ieclichen menschen. so ez getovft
wirt. man besprenget ez. so man ez inden tovf stozzet. man
bezünt ez. so man die tovfchertzen ob im brennet man chrismet
ez. als man wol sihet man schribet im an sin hovpt vnd an
sin brust vnd an sin hertz daz hailig chriutz man segent ez mit dem
hailigen gotes wort mit sus getaner wihe ist iwer iegliches hertz
gewihet dem almehtigen got ze huse gesah in got der die wihe an
im selben behaltet so got wirt älliv dinch maldingen daz ist an der
ivngsten vrtaile so ain ieglich mensch erstavt in dem selben lib
da er hie inne gelebt havt alle die denne mit got erstavnd die en
werdent nimmer von im geschaiden die aber avn in erstavnd. daz
sint die die immer verlorn sint dar vmb heben wir ünser hend vf
hin zuo got daz er üns beschirme vor allem übel amen.
von der vffart ünser frovwen
vns sait der guot sant lucas. an dem hailigen ewangelio wie vnser
herre in ain chastelle gieng da enpfieng in ain frow div hiez martha
vnd dient im in ir huse swa man ain chastel zimpert daz vmb muret
man. vnd muret dar in ainen vesten turen. vnd bewaret ez mit guoten
wahtern. mit schilten. vnd mit aller lay gewæfen. dennoht daz div
mur. vnd der turn dester baz behuet sien. so grept man ainen
tieffen graben dar vmb. do der himelisch vater sinen svn vnsern
herren den hailigen christ in die welt sant. daz er von der heren mägd
ünser frowen sant marien menschlich bilde an sich næme. vnd div
armen menschen ledigete. do gieng er in daz chastel da vand er
inne zwuo frowen martham vnd mariam ir schwester. div ain martha
div dient ünserm herren. mit den dingen der. der lip bedorft. div
ander div saz zuo sinen fuozzen. vnd hort siniv wort. waz ditz allez
betiut daz wellen wir iv sagen div mur bezaichent vnser frowen
sant marien. der turen bezaichent ir sele. die wahter bezaichent die
hailigen engel. die schilt vnd daz gewæfen bezaichent die tugend
des almehtigen gotes alz div mur mit den wahtern behuetet ist
also waz ir hailiger lip mit den engeln behuetet ze allen ziten. ir
hailigiv sel div waz mit schilten vnd mit den tugenden des almehtigen
gotes behuetet. der grab bezaichent die diemuot. div
ist ain so getaniv tugend. div aller schlaht tugent huetet. wan siv
die tugent völleclichen het. so wart siv von dem almehtigen got
geeret. vnd dar zuo er welt. daz siv sin muoter wrde. vnd doch
magt belib. die zwuo frowen maria vnd martha bezaichent zwai
leben in der christenhait. avn diu dehain mensch genesen mag. daz
ist der guoten layen leben die vnserm herren dienent von iren
arbaiten. vnd behaltent siniv gebot. vnd helfent iren ebenchristen.
swa si mügen die ditz leben behaltent die besitzend die ewigen genad
daz ander leben daz ist also getavn. daz die sæligen menschen
alle die wnne. vnd alle die gird diser welt durch die liebe dez
himelischen chüniges vil girlich lazend. vnd fliehent dise welt. daz
si in dem lob dez almehtigen gotes ze allen ziten sien. also sind si
in dem lob dez almehtigen gotes. vnd in den ewigen genaden. daz
ist daz ander leben. div zwai leben div ir nv vernomen havnd. div
vant vnser herre gar völleclich an vnser frowen sant marien. do der
hailig engel von himel zuo ir gesent wart. daz er ir chvnt tæte.
daz siv den gotes svn geberen sölt. do vand er si in ainem gademe.
daz si frilich hin ze got gedenchen môht owe wie diemuetiglichen
siv dem hailigen engel antwrte. als ir der engel die himelischen
botschaft sait do wart siv mit dem hailigen gaist erfüllet. vnd sprach
ich bin sin ewigiv dirne dez boschaft du mir hast gesait sin
wille der werde an mir erfüllet also waz siv ze allen ziten in dem
dienst des almehtigen gotes. vnd behielt daz gaistlich leben vil völleclich.
do siv den hailigen gotes svn gebar do erfult siv daz ander
leben. ir herren den siv geboren het. der die menschait von ir
enpfangen het dem diente siv siv avzet siv tranchet in siv clait in
siv badet in siv dient im in allen den dingen. der div menschait
bedarf. do in herodes suohte. vnd in er schlahen wolt. do floh si
mit im in ain ander rich. also erfult siv div zwai leben völleclichen.
do vnser frowe von diser welt schied vnd ze himel gefuert wart.
über alle die choere der engel. wan siv muoter ist dez herren der
der engel vnd aller geschepft herre ist. so ist och vil billich daz
siv über alle engelische choere erhoehet ist nv süllen wir üns gemainlich
froewen. der sich dehainer grozzen sünde schuldig waiz.
der sol vil grozz zuoversiht haben. wan siv ist chüniginne der himel
vnd der erden. siv ist ain zuoversiht vnd trost. vnd hilf aller sünder.
die zuo ir. fliehent. siv ist div rain erde vz der gesprungen ist
der brunne der hailigen erbarmvnge in dem selben brunnen muozzen
wir alle gewäschen werden. daz ist vnser herre ihesus christus. daz
ünser herre den hailigen alt vätern gehaizzen het abraham. ysach
vnd. iacob. daz havt er üns gegeben. er gehiez in ain erd div
fluzze von milich. vnd von honige. div erd ist ünser frowe sant
maria. div milich chvmet von dem flaisch. daz honig wirt
ze sämen getragen. avn allerschlaht flaisch. div milich bezaichent
die menschait daz honig bezaichent die gothait. div baidiv havt
vnser frowe braht. wan siv üns den hailigen christ geborn havt.
der warer got vnd warr mensch ist nv süllen wir merchen wie der
engel zuo ünser frowen sprach er sprach siv wær vol aller genaden.
wan siv nv aller genaden vol ist vnd wan siv üns den brunnen der
genaden vnd der erbarmunge bravht havt. da ze dem wir ünser
sünde ab wäschen süllen. swer so sælig ist. daz er sin missetavt bewainet.
die zäher chomend von dem selben brunnen den üns vnser
frowe sant maria braht havt nv manend si hivt irr genad. daz siv
üns helf an lib vnd an sele.
ain ander red von ünser frowen
maria daz sprichet ain mer sterne siv haizet da von mersterne.
daz ir iren hailigen namen sült an sehen. wan alz sich div scheff
div vf dem mer varend. nach dem sterne rihtent vntz daz si vff den
fraisen choment. also süllen wir iren hailigen namen an rueffen. vnd
an sehen. vntz daz siv üns vz den fraisen helfe vnd bringe dirre
welt daz siv üns zuo stad bringe. daz siv nv besezzen havt. daz ist
daz hailig paradyse. paradysus daz sprichet ain bomgarte der wirtschaft.
den geschuof ünser herre got. von anegeng der welt. vnd geschuof in
dem selben bom garten ainen vrsprung. da fliezzend vier
wazzer vz in vier enden in daz paradyse. daz si fiuht geben allem
dem bomgarten. bi den selben vier wazzern stuonden alz ez got
wolt vil menig edliv wrtz. vnd vil menig schoener bovm. vnd stuond
och all enmitten vnder den bovmen ain bovme des libes. wan er het
die chraft vnd die tugend. wer siner fruht ze ainem mavl genoz.
der lept ymmer mer in allen sinen chreften vntoetlich. do aber adam
vnd eua ünsers herren gebot über giengen. do stiezz er si vz dem
selben paradise. vnd satzte. ainen engel mit ainem fiurinen schwert
für daz tor dez heren paradises daz er huote waz disiv rede bezaichen.
daz wellen wir iv sagen der bovmgart bezaichent alle die
christenhait so bezaichent der vrspring. da div vier wazzer vz rinnent.
den hailigen christ. div vier wazzer sint. div vier ewangelia.
div er selbe mit sinem mvnd gesprochen havt. ze hilf vnd ze trost
aller der christenhait. vnd da er mit geuestnôt vnd gestætigot havt.
den hailigen geloben bi den selben vier wazzern. da bi ist gewahsen
vil menig guotiv wrtz. vnd vil menig edel bovme. den daz selb gôtlich
wazzer allen fiuht vnd chraft havt gegeben. die bovme daz sint
die hailigen gotes boten. vnd die hailigen martrer. vnd die hailigen
bihtiger. daz sint. die. die vnser herre got mit der fiuhte dez hailigen
gaistez also geuestnot havt. daz si von reht haizzend die bovme
der hailigen christenhait. wan si siv mit ir guotæt vf habent vnder
den bovmen allen stavt ain bovme. dem nigent si alle. dem dienent si
alle. der bovme der ist div here chüniginne ir obz vnd ir fruht ist
der hailig christ swer dez obez ze ainem male nivzzet der lept
ymmer mer mit wnne vnd mit froewden in allen sinen chreften vntoetlich.
daz hailig paradise daz üns von der alten euen vnzühten
vnd über muot von anegenge der welt vor beschlozzen waz daz havt
ünser frowe sant maria mit ir milte vnd mit ir diemuot entschlozzen.
vnd vf getavn wan daz fiurin swert da daz paradyse mit behuetet
waz daz havt der hailig christ erleschet mit dem wazer daz vz siner
gôtlichen siten floz. vnd havt vil herlich gesetzet an sin zeswen. vnd
gechroenet ze ainer vil heren chüniginne über himel rich vnd über
ertrich. vnd über alle die welt.
von der geburt ünser frowen
wir lesen an der hailigen geschrift wie der chünig salomon im
selber ainen stuol gemachet het vz helfenbain. vnd het in gezieret
mit golt. hinden waz er sinwel vnd waren zwuo hende dar an die
den stuol vmb vangen heten. vnd bi ietwederr hant waz ain leo
gemachet vnd waren sehs grede die dar vf giengen. vnd vf den
sehs greden stuonden zwelf levn. so getanes werches was in allen
richen nit salomon der gewaltig vnd der rich chünig der
bezaichent ünsern herren ihesum christum mit dem namen. vnd mit
den werchen salomon daz sprichet in vnser zvngen ain frid macher
der havt üns frid gemachet. vnd havt die vintschaft versuent. die
der arme mensch gearnet het. der gotes hulde mit siner vngehorsame
verlorn het. des selben salomons des hailigen christus werchen.
den ist nit gelich ir havnd wol vernomen wa von der stuol dez
chüniges salomones gemachet wart. der waz von helfenbain gemachet.
der helfant ist chalter natur dehain ander tier ist so chalter natur.
da von ist er eben mæzig der chiunsch ünser frowen sant marien.
div waz von der tugende des almehtigen gotes von aller schlaht
sünden so errainet. vnd von dem hailigen gaist waz si vmb schetwet.
daz nie dehainer schlaht vnchivnsche. zuo ir chomen moht siv waz
div erst div iren magtuom dem almehtigen got verhiez swie si den
fluoch der. e. vrhte der waz also getavn schwelich wip nit wuochers
bravht. div nit chindes truog div waz verfluochet vnder den liuten
swie siu daz vorht iedoch enpfalh siv sich dem almehtigen got. der
loste si von dem fluoch. vnd gab ir so getanen wuocher. von dem
siv vnder allen liuten gelopt vnd gesegenot ist vnd muoter
vnd ewigiv magt ist. den selben stuol ziert er mit gold daz golt
betiutet die hailigen minne der stuol waz sinwel an dem hindern
tail. an dem menschen sint zway tail. daz vorder. vnd daz hinder
tail. daz vorder tail ist div sele. daz hinder tail ist der lip. div
sele ist daz bezzer vnd daz herer daz hinder tail daz den lip bezaichent.
daz betiutet daz ünser frowen hailiger lip. chiunsch vnd
rain vnd diemuetig waz die zwuo hend die den stuol vmb viengen.
daz sint zway leben. der rehten layen leben. vnd der gaistlichen
liute leben. die noch nieman so volliclich begie. so ünser frowe
sant maria. die zwen lewen die bi den zwain henden stuonden. die
waren zwen hueter. der ain waz der hailig engel sant gabriel der
ir die fronen botschaft von himel brâht. vnd ir pflag vnd ir huot
an gaistlichem leben. vnd an aller hailichait der ander hueter den
schuof ir. ir hailiger svn. do er durch aller menschen hail. an dem
hailigen chriutz hieng. daz was sant iohannes sin trut. der ir hien
erde pflag. vnd ir diente vntz zuo der hailigen vffart ünsers herren
ihesu christi. die sehs grede die hin zuo dem stuol giengen. daz sint
div sehs werch der erbarmung. daz ist aines daz wir den ellenden
guot süllen sin. daz wir den hungrigen ze ezzen süllen geben. vnd
den durstigen trenchen. den nachenden claiden. daz wir die
armen erbergen. den siechen laben. daz wir die gevangen die in
dem chärcher sint. ledigen. die zwelf lewen die vf den greden stuonden.
die betiutent. die hailigen zwelf botten. vnd die hailigen väter
die alle ünser frowen lobend. vnd genad da zuo ir suochend. da ze
dem selben stuol. vf dem got selber geruowet havt. daz sol ünser
zuoversiht sin. vnd vnser geding. der selbe stuol ist ünser frowe
sant maria. die süllen wir vil innerclichen biten. daz wir mit irre
hilfe wider haim vz disem ellend zuo den ewigen genaden chomen
muessen. amen.
am tage aller heiligen.
tempus spargendi lapidez et tempus colliendi disiu wort sindt
geschriben in ecclesiastico vnd sprechent die ze tiusche also ez
ist ain zit daz man die stain von ain ander zertailet vnd ist och
ain zit daz man si wider zemen samnet vnd hoerent aygenlich
vf daz hoch zit daz wir hiut begangint von allen hailigen
won alz die hailig man von ain ander zertailt werdent in dem
jaur vnd won man hiut ainz hailigen tag begaut morn ainz anderz
also hat man siu hiut alle wider zemen vnd begavt ir hochzit
samenthaft in aller der cristenhait an dem hiutigen tag die hailigen
sind bezaichent bi v dingen die an den stainen sint daz erst ist hert
daz man in beniuti biegen kan won er brichet e. daz er sich biegen
lauz da bi ist vns bezaichent daz die hailigen alliu iriu lid liessent
brechen vnd den biteren tot littent e daz si ir hertz naigtint von
got vnd sich schiedint von cristam geloben daz ander ist swie lang
der edel stain in dem horwe lit er gefulet niumer da bi ist bezaichent
daz die hailigen sich niumer gehôrwetent wie vil si bi übelen liuten
warent vnd boesez bild sahent daz drit ist klaini daz der
edel stain klainer ist denn die ander stain da bi ist bezaichent der
hailigen demuetkait si warent klain vor in selb vnd warent gross
vor got daz vierd ist tiure daz der edel stain tiurer ist vnd kosper
also ist och ain hailig tiurer vnd kosper denn himelrich vnd ertrich
vnd allez daz guot daz disiu welt gelaisten mag. daz v ist daz der
edel stain gross krafft hett also hand och die hailigen grozz krafft
von vnserm heren ez ist enkain hailig er mug dir erwerben vmb
got allez daz du notturfftig bist an sel vnd an lip nun sont ir wissen
daz daz hiutig hochzit von drin sachan vf gelet wart diu erst ist
ain sunderlichiu wichi ainz tenpelz ze rome wir lessent von roemern
do si in ir herreschafft warent daz si die welt gewalteklich
vnder in hettent vnd bettotent die apgôt an vnd alz si ainem lant
an gesigtent so namen si sin abgôt vnd fuorten si gen rom vnd twungen
daz lant da mit daz ez vndertænig muest sin ir gewalt vnd waz alz
vil abgôt da daz si die liut hettent in ir hiusern vnd si an bettotent
vnd do daz die ewarten sahent die zu der abgôt tenpel hortent do
hettent si gern vil guotez gehept vnd sprachent ez wær ain gôttine
azibyle vnd wær aller ab gôt muoter diu hette den kayser gebetten
vnd al roemer daz si ir vnd allen iren sün ain tempel machtint vnd
si ertint vnd won si ainen ieglichen abgot nit sunderlichen geeren
môchtint daz si denn ainen grossen tenpel machtint vnd siu da mit
ain ander ertint samenthafft vnd swie si daz nit tettint daz
si denn wistint daz si denn niumer me gesigen soltint an enhainnem
strit vnd daz in alliu ir herschafft ab giengi do daz roemer erhortent
do hiezsent si ainen tenpel machen der waz az herlich daz man
ir richait da bi schowen solt won dez tenpelz witi mocht enkain
gezinber raichen vnd do daz roemer ersahent do nament si erde vnd
fultent daz tenpel alz hoch alz daz ain man geraichen macht vnd
walptent dem gelich daz tenpel vnd satent denn pfenning vf die erde
vnd tatent daz alz lang vntz si daz tenpel volbrauchtent vnd hiezzend
do die liut daz si die erd vf truegent vnd swaz si pfenning darin fundent daz si die
hettent do waz daz tenpel ze hant erlæret vnd
satztent roemer abgot enmitten der waz vil gross vnd herlich
gemacht vnd stuondent die ander abgôt alle vmb in vnd hettent
die hend vf vnd warent gegen in keret vnd machtent do mit
zoberlisten alz sich ain lant wider roemer wolt setzen so kert sich
dez landz abgot vmb vnd kert roemer abgot den ruggen vnd do daz
roemer sahent do santent si alz vil liut dar daz si ez mit gewalt
twngent daz ez wider vndertænig muost sin ir gewalt vnd do sich
roemer bekerten zuo cristam geloben dennocht stuondent die abgôt
vntz zu. s. gregorien ziten der hiez in do allen die nass ab schniden
vnd der fierd bapst nach sant gregorien ziten der hiez bonifacius
der gieng zu dem kayser focam der waz do in den ziten kayser vnd
bat in daz er im daz tenpel gæbi daz da gewihet waz in
aller abgôt ere daz welt er wichen in vnser frowen vnd aller hailigen
ere der pet der weret in der kayser vnd vf der stat do gie
der babst selb hin zu dem tenpel vnd hiez daz tenpel rumen vnd
alle die abgôt die von geschmide wærint hiez er zersmeltzen vnd
diu stainninin hiez er zerbrechen do waz der tempel mer den fünf
hundert jar gestanden vnd wichet ez do der pabst in vnder frowen
ere vnd aller hailigen ere vnd da man e lobt die menigi der apgôt
da lobet man nun die menigi aller hailigen diu ander sach ist da
von diz hochzit vf gelait wart. daz ist daz wir lobent all hailigen
won der hailigen namen ist vil die wier nit wissent von. s. jeronimus
sprichet daz enkain tag ist in dem jar im gesal fünf
tusent hailig die nun roemer allain gemarterot hand der namen nit
geschriben sind avn alain daz ingendig jar daz lavt er vf da havt diu
cristenhait geordnnt daz wir aller hailigen tag hiut begangent won
wir ieglichen sunderlichen nit geeren mugent nun sprichet ain maister
daz wir der hailigen hochzit eren sond von vj dingen daz erst
ist alz wir die hailigen erent so geben wir sunderlich lob der gôtlichen
magenkrafft daz ander daz ist daz wir alz krank sint daz wir
von vns selber enhain gnaud han mugent da von sond wir die hailigen
eren vnd sond si an rueffen daz si vns tugent vnd gnaud erwerbint
daz drit ist diu merung vnser sicherhait won alz wir der hailigen
hohzit begangint so wirt vnser sicherhait gemeret so wier gedenkent
daz si toetlichiu menschen warent alz wir vnd doch von ir
guoten werken vnd worten alz gross ere vnd alz vngemæsser froed
enpfangen hand wonn volgen wir irm guoten lebene nach so sigen
wir sicher daz wir mit innen besitzent die selben froed die si besessen
hand daz vierd ist daz wier guotem bild nach volgent won alz
wir der hailigen hochzit begangint so nemen wir bild an innen daz
wir alliu zergenklichiu ding versmahint vnd al vnser begiert ze
hinmilschen dingen richten daz fünft ist daz wir der hailigen hochzit
begangint andæchteklich so hand siu vnser gehügende in dem himelrich
da von ist geschriben daz sich al engel vnd al hailigen froewend
von ainez sünderz bekert daz vj ist swenne wir der hailigen
hochzit begangint so ere wir vns selber nam cum honoramus
fratres nostros honoramus nos metipsos alz wir vnser
bruoder erent so erent wir vns selber won diu minn macht vns gemain
alliu ding himelschlichiu vnd ierdeschiu vnd ewigiu diu iij sach
ist da von aller hailigen hochzit gelait ist an disen hiutigen tag daz
ist daz wir ersetzen sond swaz wir versumet habint an der hailigen
hochzit der hailigen ist lützel der hochzit wir sunderlichen begangint
vnd sument vns doch groesslich daz wir si nit az andæchtiklich vebent
alz wir von recht soltint vnd daz sond wir hiut allez ersetzen damascenus
der sprichet daz wir der hailigen lipe eren sond von vier
dingen daz erst ist daz si gotez friund sindt da von sprichet der selb
jam non dicam voz seruos sed amicos jch hais ivch nit knecht sunder
friund daz ander daz si gotez kint sind. da von spricht
. s. johannez in sim ewangelio dedit eis potestatem filios dei fieri
vnser her het vns den gewalt geben daz wir gotez kint werdent
daz drit da von wir die hailigen eren sond daz ist daz si gotez erben
sindt da von sprichet. s. paulus sind ir gotez kint so sind ir och sin
erben daz vierd ist daz si vnser laiter sint da von spricht. s. paulus
ez ist billich daz wir der hailigen lip erent vnd ir hochzit wierdeklich
begangint won si sind vnser layter vnd tuont vns vnser wort
so wir von diser welt schaident gegen dem strengen richter nun
sond wir vnsern herren bitten daz er vns gebi daz wir der hailigen
bild also nach volgint daz wir die ewigen froed mit inan besitzzint
daz vns daz wider var daz verlich mir vnd ivch der vatter
vnd der sun vnd der hailige gaist
dominica v secundum lucam.
vns seit sanctus lucas hivte an dem hailigen ewangelio. wie unsir
herre stuont ze ainen ziten bi dem mer. do gahte zvo im ain michil
menige daz si uernæmen daz gotes wort. do sach er bi dem stade
zwai schef. stan. do giench er an daz ain vnde lerte daz uolch
dar abe. als er die bredige uerlie. do hiez er die vischære daz si
daz schef unt daz nezze beraitin uf den sê. der rede antwurte ime
sant peter unde sprach. herre gebietære alle die naht han wir gearbaitet
vf dem se. vnt han niht gevangen. nu wil ich herre in dinem
namen min nezze biraiten. vf die vischwaide. ze hant do er daz getet.
do vieng er vische. vz der mazen vil. waz div rede bitivte daz wellin
wir iv sagen als wirz an der schrift habin.
daz mær da unsir herre bi stuont. bizaichint disiv welt. wan si mit
valsche vnde mit untriwen wuotet. also daz mer tvot von den
vnden. div zwai schef div da stvonden bi dem stade bizaichint div
zwai volch. iudin vnde cristen. daz aine schef da vnser herre angie.
daz was sante petirs. da er daz volch ane lerte. daz bizaichint div
hailigen cristenhait. da wonte unser herre mite. do si den hailigen
gelovben enphie. vnt ovch gestætiget wart mit siner lere. die vischære
bizaichint die hailigen zwelf boten. vnde ander lerær der cristenhait.
der visch bitivtit den sundære. der da erwildet ist in den sunden.
daz nezze bizaichint den gelovben unt die gotes lere. da man
den sundære inne vahin sol. div naht da sant petir bi vischte. vnde
niht viench bitivtet die brediger. die niwan bredigunt durch
ir nuz willen. die selben wan si lerent bi der naht des irretuomes
da von vahent si der vische niht. die ir nezze biraitent in dem namen
des almæhtigen gotis als sant petir têt. die vahint vische ain michel
tail. wan manich sundær gebezzirt wirt von ir lere. nu bittint hivte
den almæhtigen got. siner genaden. daz wir in dirre welte also geuolgen
siner lere. daz wir da mite verdienen sin riche. des helf vns
sande maria div hailige chunigin. dominica vii secundum marcum.
vns seit sanctus marcus. an dem hailigen ewangelio. wie vnsirm
herren nach volget ain michil menige. in ainer wuoste ze ainen ziten.
do giench er zvo sinen iungern. vnde sprach zvo in. mich erbarmet
ditze volch. wan si min drî tage hant gibaitit. vnde laze ich si nu
vastende von mir. so gebristin vf dem wege. wan svmliche sint verre
here chomen. er vragete sine iunger ob si iht broetis heten. si
sprachen si heten siben brot. do hiez er daz volch sitzen. vnde spiste
vollichliche vier tvosent von den siben broten.
misterium.
vvaz div rede bitûte. daz wellen wier iv sagen als wirs an der
schrift habin. div menige div vnsirm herren nach volgete vngaz drî
tage. daz waren wir. ê daz wir gispisit wurdin. von der gotes lere.
die drî tage die div menige vnsirm herren nach volgete vastende
die bezaichint. div drîv zit. dar an der almæhtige got den sunder
ladet zvo sinem riche. daz erste cit ist des menschen kinthait. div
ander zit ist div ivgent. div dritte zit ist daz alter. swer in den
selben drîn tagewaiden niht gespisit wirt mit dem gotis worte. dem
gibristet vf dem wege. der zvo dem himelriche gat. die so verre
zvo im chomen daz sint die sich givrômidint von gote mit
hovpthaftigen sunden. vnde sich gehuldigent widir zvo im mit ir
bihte vnde mit buoze. vnde mit allen guoten werchen. div siben
broet da er daz volch mit spisite bizaichint die siben gabe des hailigen
gaistes da mite wir suln gispisit werdin an der sele. vnd da mite
sulin wir verdienen daz himelriche nu mant den almæhtigen got
siner genaden. daz er uns sinen gaist also mite getailen mvoze. der
uns wise zvo den ewigen genaden. prestante domino nostro ihesu
christo.
dominica xi secundum lucam.
ez seit vns sanctus lucas hivte an dem hailigen ewangelio. daz vnsir
herre sinen iungern seit ain bispel. vnde sûmelichen die des
dûhte daz si rehte warin. duo homines ascendebant in templum vt
orarent unus phariseus et alter publicanus etc. ez giengen zwene
man in daz goteshûs. durch gebetis willen. der aine dûhte sich ain
rehter man. der ander was eîn ofner sundære. der ain der sich da
rehtir dvhte. der sprach in sinem gebete also. herre ich sage dir
genade. daz ich niht unrehtir bin. alse andir lûte sint. rovbær. wuochrær.
vbirhvorær. ich vaste in der wochen zwene tage. vnde gibe
zehinden allez mines guotes. vnde bin niht vnreht alse dirre sundêr
ist. der bi mir stat. der sundige man der stuont vil verre hin dan
vnde getorste niht vf gesehin hinze gote. von siner grozzen
missetat. nivwan diemvotechliche sprach er also. herre got irbarme
dich vbir mich armen sundære. fur war sage ich iv daz der sûndige
man da gestuont aller siner sûnden ane. des entet der andir niht.
wan er irwarp da guotis niht.
die zwene man die in den templum da chomin bizaichint div zwai
volch ivdin vnde haidin. wan siv baidiv got geschaffen hat. ze sinem
dienste. der sich da reht dûhte bizaichint die iudin. die sich dûhten
gar volkomin. dar vmbe daz si heten die alten. ê. da von wanden
si. daz dihain volch sich zvo ir rehtichait mohte gelichen. mit dem
selben rvome sint si noch hivte betrogen. der sundige man der
bizaichint die haidinschaft. div getorste hin ze gote niht vf sehin
vor ir missetat. do si sich do becherten her ze gote von ir abgotin
vnde cristenlichen gelovben an sich namen. do erbarmde sich got
vber si. do si geroû ir missetat. da von sprichet vnsir herre hivte an
dem hailigen ewangelio. swer sich in dirre welte fvr nimit mit hochverte
vnde mit vbirmvote. der wirt genidirt an der sele. swer sich
aber nidirt in dirre welte durch got der wirt gehoehit in dem himelriche.
nu bittint vnsirn herren daz er vns gebe den mvot. daz wir
sinen willen also getvon. in dirre welte. daz wir nach disem lîbe
besitzin die ewigen frovde amen.
dominica xiii secundum lucam.
daz wir die warûn minne hin ze gote vnde ze vnsirm ebencristen
sulin han. vnde im helfin svn vz allen noeten. daz ratit vns vnsir
herre hivte an dim hailigen ewangelio. daz vns sanctus lucas zibezrunge
geschriben hat. vnde sprichet also. homo quidam descendebat
ab ierusalem in iericho et incidit in latrones etc. ez giench ain man
von ierusalem hin ze iericho. vnde chom vndir die sachære die berovbitin
in vnde wundeten in. daz si in fvr toet liezin ligen. daz
chôm also. daz ain ewarte vz der alton ê fûr den selben wec
gie. vnde sah in chvmberlichen ligen. der fvor vûr vnde cham haîm.
vnde half im niht. den selben wec fvor ain ander man. der was
buôrtich von samarya. der erbarmte sich vbr den wundin man. er
bant im sine wundin vnde salbeti si im mit ôle. vnde mit wine. er
sazt in vf sin pfærit. vnde fvorte in in ain hûs. vnde birvochte in
flizzichlichen. des andrin tages gab er dem wirte zwene pfenninge
vnde enphalch im den siechen flizzichlichen. vnde sprach zvo im.
la dir disen siechin bivolhin sin. swaz dv im ze liebe tvost. daz
vbirgilt ich dir. so ich her widir chûme.
vvaz div rede betûte. daz sagen wir iv. als wirs an der schrift habin
der man der von ierusalem fvor hin ze iericho bizaichint
adamen vnde alliz menschlich geslæhte! der von siner vngehoersami
verstozin wart. von dem paradyse. in dise zerganchliche welt. die
sachære die in da berovbetîn. daz sint die tivvel. von der rate der
mensche in die sûnde viel. vnde verstoezin vnde berovbit wart. der
himelschen genadon. si wunditen in mit den slegen der svndin. vnde
liezint in halp totin da inne ligen. der êwart der fur in da vuor.
vnde im niht ze helfe chôm. bizaichint die alton. ê. wan div mohte
demenschin ze dihainen statin gisten. do der man do chôm von
samaria daz sprichet tûschen ein hvotære vnde bezaichint
vnsirn herren. wan er die menschait durch vnsirn willen an sich nam.
der erbarmete sich vber den man. der von den sûnden was vervvundit.
daz was allez menschlich kûnne. er bant im sine wûndin. vnde
salbte si mit dem ôle des hailigen gaistes. vnde wuosch si mit dem
wine siner svozin lêre. daz pfêrit da er dem siechen vf half. daz ist
des flaizschis broedichait. die er in dirre welte an sich nam. da mite
er irsterben wolte. an dem crûce durch vnsir missetat. daz hûs da
er den siechin in fvorte. bizaichint die hailigen cristenhait. da manegir
inne wirt gesûnt der siech ist an der sêle. der wirt dem
er den siechen da bevalch. daz ist ein ieglich lerær der cristenhait.
wan si phlegin svnt. aller der die siech sint an der sêle. die zwene
pfenninge die er im gap. dis andren tages. daz ist div zwivalte minne.
die wir hin ze gote vnde ze vnsirm ebencristen han svn. die liez er
vns nach siner vrstende. daz wir die bihielten flizzichliche. daz lon
daz er vns gihaizen hat. ob wir im gedienen wol. daz git er vns
swenne er an dem iungestin tage her widir kvmet. zirtailin vbir alle
die welt. wol im daz er ie giborn wart. der wol gidienet hie. dem
wirt dort gilonet sælichliche. nu bittent vnsirn herren siner
genadon. daz er vns gebe den gaist. daz wir in dirre welte also
gedienen ime. daz wir an dem ivngistim tage vroelichen mit im inbizzen
in sinem riche. des helfe vns got. amen.
dominica xxii secundum marcum.
simile est regnum celorum homini regi qui uoluit racionem ponere
cum seruis suis. etc. an dem hailigen ewangelio seit vns hivte s. marcus
wie vnsir herre sinen ivngern seite ain bispel. von aime kvnige.
der hete ain tæidinc mit sine lûten. die hiez er ime rechnon
sin gvot. do er an der raitvnge saz. do wart ainer vberraitet.
daz er im solte zehin tvôsent pfunt. do der so tivre nihten het. daz
er dim herren vergvlte. do viel er im fûr vnde bat in flizzichliche.
vnde sprach. herre wis mir ginædic vnde gip mir frist. ich wil dir
gerne gelten. swaz ich dir sol. do erbarmite sich der herre vbir in.
vnde liezen ledic siner gvlte. vnde aller siner schvlde. do er ledich
von sinem herren wart do widir fvor im ain sin hûsgenoz. der solt
im gelten hundirt pfenninge. den viel er vngezogeliche ane. vnde
vordrit an in sine gvlte. do bat er in gvotliche daz er im gæbe ainen
frist. er wolte ime gerne geltin. des enwolte er fûrnamis niht
tvon. er vieng in vnde wolte in gihalten. vnz daz er im vergvlte.
do ir baider herre daz vernam. daz er an sinem hûsgenoze also hete
getan. do hiez er in chomin fvr sich vnde sprach also zvo im. boeser
wiht ich verlie dir alle dine schvlde. do dv mich flizzichliche bæte.
war vmbe erbarmostv dich niht vber dinen hûsgenozen. als ich mich
tet vbir dich. do hiez er in vahin vnde werfin in ain chærchære.
vnde daz er im gebe alle sine gvlte. waz div rede bitivte daz wellin
wir iv kvrzliche sagin. als wirz an der schrift habin.
der kvnic der die raitvnge mit sinen lûten hete. daz bizaichint
vnsrin herren den almæhtigen got. der an dem ivngisten tage im
haizzit wider raiten. swaz wir habin gitan. ze gvote alde ze vble.
der man der da vberraitit wart. daz er im solte zehin tûsent pfunt.
daz ist ain ieglich svndær. der mit hovphaftigen sûndin ist bevangen.
in so groeze schûlde warn wir also givallen von der vngehorsame
vnsers vater adamis. do wir im niht vergelten mohten so grozze
schvlde. vnde gibvozîn. do vergaber vns die missetat. in der hailigvn
tovfe die vns an erbet durch sine væterliche ginade. der die
hûndirt phenninge solte sinem hûsginoeze. daz ist ain iegliche vnser
ebencristen. der aine chlaine missetat wider vns bigangen hat.
vnde wellen wir im die niht vergen so haizzet vns der himelsche
kvnic. werfin sine schergin daz sint die tivuel in den karcher der
helle. von dannen mûgen wir niht comin vnze wir giwizziget werden
vmbe vnsir missetat. dar vmbe manent got. siner ginadon. daz
wir mit siner helfe. des selbin charchærs vbir werdin des helf vns
got amen.
dis sint die bezeichnung der heiligun messe die bruoder berchtolt von regensprung der barfuos hat geprediet da es menig tusent mensch hort ze zürich vor der stat
daz erst das sint die glogen die bezeichent inder altun e die busunen
die man blies so daz volk zesamen solt komen so man ein busunen
blies oder zwo so bereiten sich die liut bald uf den weg. und so
man aber me busunen blies so fuoren siu ieze bald uf dem weg. und
so man aber die busunen alle blies mit einander so waren si denne
alle zesamen komen mit einander also sülen wir kristan liut tuon so
man ain glogen liutet so sülen wir üns bald bereiten zekilchen
so man aber me gloggen liutet so sülen wir bald uf dem weg gan.
und so man die glogen alle mit einander liutet so sülen wir denne
alle mit einander inder kilchen sin. und so wir indie kilchen tretten
da wir die heiligen messe son hoeren und sehen so son wir hie usse
vor der tür lan bliben alles ünser gescheft und alle ünser sorg und
alle ünser unmuos. wir son da niut anders tuon wan daz wir betten
und ünserm herren dienen und in loben mit grossen zuchten und mit
riuwigem herzen ünserr sünden. wir son ouch mit nieman reden es
tueie denne ehaftigiu not. und das selb son wir mit kurzen worten
reden. und aber denne betten. wan der kor und diu kilch und alles
das da ist das ist vol des heiligen geistes. und ist alles vol engeln.
und heiligon die son wir gnaden bitten. und son ünsern herren got
von himelrich bitten. und sin heiligen trut muoter sant marian die
himelschen künginnen diu da gegenwürtig ist daz si sich erbarmen
über üns und daz si üns genedig sien es sol ouch enkein frouwe
indem kor sin. und ouch enkein man die wil man die heiligen messe
singet wan die die gottes dienst helfent tuon. wan diu messe ist
also vol des heiligen geistes als das mer des wassers und als diu
sunne des liehtes und als das ertrich des stoubes. und unmassen me
denne man mag gezellen ein gros mas vol simel melwes noch minner
so mag man gezellen die grossen und die manigvaltigen gnade
die dem menschen wider varent inder heiligen messe der mit rechter
riuwe und mit rechtem glouben da ist und enphahet ouch der
mensch zehen sunderlich gnad der andehtklich zuo der messe ist diu
erst ist das im ünser herre sin sünd vergit diu ander daz er den
heiligen geist enphahet diu iij das got des menschen gebet dest gerber
erhoeret diu iiij das got der priester dest gerner vernimet über
in diu v das der mensch sicher wirt an sinem ende diu vj
das sin fegfiur dest miner wirt diu vij das die engel dest gerner bi
dem mentschen sint diu viij das der mensch an tugenden wahset diu
viiij das der mensch gestetiget wirt an rechtem glouben. und das in
got beschirmet vor freise an der sel und an dem lib diu christ das sich
ünser herre gegen dem menschen froewet und sich der mensch gotte
geheimlichet das gewant das der priester an leit so er singen wil.
und swas er singet liset und anders tuot inder messe das hat alles
bezeichnung des ersten so er sich gerwet ze der heiligen messe so
bedecket er sin houbt mit eim lininen tuoch das ist mit erbeiten dar
zuo komen. und heisset ein umbeler das bezeichet das ünser herre
sin heiligen gotheit bedacht mit ünser kranken menscheit diu alb ist
wit und lang. und bezeichet das rein und das luter leben das ünser
herre uf ertrich hatte der gürtel der sol sidin sin oder von wissem
garn linine und sol zwivalt sin das ietwederenthalb ein ort nider
hange der bezeichet das ünser herre kiusch was an im selben und
an siner heiligen trut muoter der hant van ander lingen hant der
bezeichet die diemuetikeit ünsers herren diu stol diu ist lang und
hat obnen ein kriutz und bezeichent die langen marter und die langen
arbeit ünsers herren die er uf ertrich hat der messachel
ist michel und umb und umb gantz und ist geschaffen als ein glog
und als der himel. und so in der priester uf die arme geleit. so
ist er geschaffen vor und hinen als ein schilt und bezeichet die
grossen und die ganzen minne die ünser herre zuo dem menschen
hat so vahet man denne an die heiligen messe die singet man
mit vierslacht sprach diu eine heisset latine diu ander
heisset kriechsch das ist. kyrieleison. diu drit heisset hebreisch das
ist amen diu vierd heisset himelschiu sprach das ist alleluia und
vahent die korherren die messe an zem ersten introitus das sprichet
ein ingang innendes so kumt der priester her für das bezeichet inder
alten e die altvetter ieremias und ysayas die da ruoften zuo ünserm
herren und sprachen. herre kum von himel hernider. her kum und
wirt geborn. herre brich den himel und kum her ab so singet
man denne. kyrieleison christeleison kyrieleison das sprichet herre
erbarme dich über mich. und das man es ze ix malen singet das
bezeichet die ix koere der engel inhimelrich. und son wir ouch ünsern
herren biten das wir komen indie geselschaft der ix koer inhimelrich
so stat denne der priester enmitten gegen dem altar das
bezeichet das ünser herre dur alle die menscheit glich geborn wart
so singet der priester zem ersten gloria inexcelsis das bezeichet
das ein engel dien hirten kunt das ünser herre geborn was und sang
gloria inexcelsis so singent si denne alle mit enander gloria inexcelsis
das bezeichet das vil scharen der engeln komen die sungen do
alle mit einander gloria inexcelsis diu zwei liechter diu da sülent
sin uf dem altar diu bezeichent die zwen sternen die do erluhten
do ünser herre geborn wart der ein erluht ob der kriphe den iuden
der ander erluht den heiden das sint die drie küng die ünserm herren
ir opfer brachten so sich den der priester umb kert und er
sprichet dominus vobischum so bittet er das got mit üns si so sprechen
wir et cum spiritu tuo. und bitten ouch das got mit im si so liset
er denne die collecte nach dem so er gesprichet oremus diu
bezeichent das ünser herre uf ertrich prediot und das gebet das er tet
do er uf ertrich was. und ouch den dienst den er siner heiliger trut
muoter tet so sölen ouch den alle liut vast betten so liset man
denne die epistel das bezeichent das sant iohannes baptista ünsern
herren prediot und kunt das er keme. und er alse suesseklich von im
rette das siu sprachen bist du selb christus von dem du üns da prediost
do sprach er nein ich er kumet schier ich wer des nit wirdig
das ich im sin schuochriemen entstrichti ich bin ein stimme das was
als vil gesprochen als er spreche als klein ein stimme ist wider aller
der welt als klein bin ich wider dem der da komen sol. ir werdent
mich lassend und im nach volgende so singet man denne das gradal.
und das alleluia das bezeichent alles sament das do ünser herre
selb her für gie. und sprach do sant iohannes er ist ietz under
iuch und ir erkennent sin niut. und zeigte mit dem vinger uf in und
sprach dis ist das lamb das alr der welt sünd treit. und den selben
vinger da mit er uf ünsern herren zeiget den mohten die iuden nie
verbrennen noch vertilgen so liset man denne das ewangelium
das bezeichent das ünser herre selb prediot mit sime heiligen gôtlichen
mund denne sol man stan mit grossen züchten. und die stebe
usser den henden werfen. und die mentel ab ziehen und die huet
ab dem houbt. die steb bezeichent den frid den der mensch
sol haben indem herzen die mentel bezeichent swas der mensche
überflüssiges dinges hab von der welt es si mit guot oder mit deheime
ding das sol der mensch von im tuon die huet bezeichent die uppigen
und die unnützen gedenk die der mensch lassen sol. ünser herre
prediot als suesseklich das nie mensch so suessi wort gesprach noch
niemer mag getuon. und volget ime also vil liut nach zesiner predie
die richen küng der kam dar unmassen vil und die liut von allen
den landen. und alle die liut von den grossen stetten der kan dar
unmesseklich vil also gern horten siu siniu suessen wort den entweich
ünser herre uf das mer uf ein insel und brediot da allem dem volk
dar nach singet man credo inunum. das bezeichent. das die liut
gloubig wurden und sich bekerten von sinen suessen worten dar
nach singet man das offertorium das bezeichent das. ünser herre die
siehen gesund machet und die blinden gesehende und die stummen
sprechende und die touben gehoerende. und die miselsüchtigen reine
und die lamen gerecht. und die toten erkicht er. von dem tot. und
tet so manig groz zeichen das im do gar vil liuten nach volgete
denne bereit man den tisch uf dem altar dar nach opheront die
liut das bezeichent das die liut ünserm herren opheroton iren rechten
glouben dar nach inder stilli so der priester stille liset das
bezeichent das die übeln iuden zerat giengen do ünser herre so gros
zeichen tete wie si im geteten. und sprachen was son wir tuon elliu
diu welt ist ietze an ime do sprach einer der hies cayphas. wan
sol in toeten. es ist besser das er allein sterbe denne elliu diu welt
verderbe. und bezeichent ouch das ünser herre in die wuesti
gie. und er den iuden ein wile entweich dar nach singet der
priester einen gesang der vahet an peromni secula seculorum das
bezeichent do ünser herre us der wuesti gieng her us do gie maria
magdalene und martha zeünserm herren und klagten im das ir bruoder
lazarus tot was do sprach ünser herre zuo inen fuerent mich
dar swie wol er doch wiste wa er lag. und do ünser herre dar kam
do hies er das grab uf brechen und hies den stein ab nemen und
sprach ünser herre lazarus stand uf. und er sprang zehant uf mit
gebunden henden und fuessen und mit dem über tuoch. und hies er
in do enbinden und as und trank des tages mit im das geschah an
dem fritag vor dem balmtag und kam alles das volk von ierusalem.
und volgete im unmassen vil liuten nach so singet man denne
sanctus sanctus sanctus. und der gesang aller sament hin us der
bezeichent das ünser herre ze ierusalem kan geriten. und wart da
also wol enphangen mit lob und mit gesang das im nie so gros ere
wart erbotten do er uf ertrich was dar nah vahet man die stillen
messe an. und neiget sich der priester für den altar das bezeichent
das gebette das ünser herre vor siner marter tet do er von angsten
bluotigen sweis swiste das erst gebet was also das er sprach. vatter
min si es din wille so über heb mich dirre marter doch nit als ich
wil din wille werde volbracht das ander das er bat für sin iungern
das dritte das er betet gemeinlich für die menscheit dar nach was
der priester tuot er lese er bette er neig sich hin oder her er machete
kriutz hin oder her eins kriuz ob dem kelch eins ob der ostie. und
diu kriuz elliu die er machet e das er ünsern herren uf hebe. und
alles das der priester da vor tuot das bezeichent alles die
marter die ünser herre leit von dem dornstag zeabende untz an den
fritag zemittemtag lenge kriuz bezeichent lengiu marter kürziu
kriuz kürziu marter so denne der priester ünsern herren uf hat
das bezeichent das ünser herre iemerlich uf an das kriuz erhaben
wart und daran genegelt und geslagen wart. und bezeichent ouch
driu ding das ein als ob der priester spreche als ir in nu sehent in
minen henden. also wart er gesichteklich und offenbar gemartret
vor allem dem volk das ander als ob er sprech. als ich in iuch hiut
zeig also zeiget er alle tag sinem vatter sin wunden und sin masen
für iuch das drit als der priester sprech. als ich in iuch hiut zeige
also zeiget er iuch an dem iungsten tag sin wunden die er leit dur
iuch wir son ouch ünsern herren bitten drier ding so in der priester
uf hat das erst das eres tueie dur siner marter ere die er leit
an dem kriuz und üns vergeb alle ünser sünd das ander das er es
tueie dur siner marter ere die er leid an dem heren kriutz und üns
sich selben geb und er üns helfe das wir sinen heiligen fron lichamen
und sin heilig bluot enphahen an ünserm end mit rechter riuwe und
mit rechtem glouben das dritte das wir ünsern herren bitten
das er üns geb die ewigen froede die er üns hat gekouffet mit siner
heiligen marter darnach strecket der priester die arme von im
das bezeichent das ünser herre als vast wart getennet an das kriuz
das man alles sin gebein môcht han gezellet dur sin hut. vnd was
er dar nach tuot das bezeichent alles die marter die er leid an dem
kriuz und dar nach bi einer wile so sprich der priester
ein wort das heisset nobis quoque das die liut hoerent sin stimme
und klophet da mit an das herze. daz bezeichent das der schacher
ünsern herren an rief an dem kriuz und er im vergab alle sin sünd.
und denne son wir ouch ünsern herren an rueffen und bitten mit
riuwigem herzen das er üns vergeb alle ünser sünd. und darnach
was der priester tuot das bezeichent alles die marter die ünser herre
an dem kriutz leid. und ist alles vol des heiligen geistes und dar
nach bi einer wile so sprich er peromnia secula seculorum. und diu
wort diu er denne singet das bezeichent das ünser herre lut schrei
an dem kriuz. und dar nach singet er pater noster das bezeichent
das ünser herre lang schrei. und ouch lang an dem kriutz hieng. und
das im der stimme gebrast. und so er denne sprich intemptacionem.
und er denne swiget das bezeichent das ünser herre verschiet an
dem kriutz so sprechent denne die korheren sed libera nos amalo
das bezeichent das alle creatiuren erschraken do ünser herre verschiet
an dem kriuz. und den iamer den siu hatten mit ir schôpher
diu sunne wart vinster der mane verwandelt sinen schin das gestirne
verwandelt sich das ertrich erbibent die stein spielten. und elliu
creatur erschrak do ünser herre verschied an dem kriuz und darnach
inder stille so der priester stille liset das bezeichent das longinus
ünsern herren also toten stach dur sin sit un in sin heiliges herz
do gie ünserm herren wasser und bluot von sinem herzen. und inder
selben stilli bezeichent er ouch das ünser herre wart geloeset von
dem kriutz. und das er begraben wart. und inder selben stilli so
teilet ouch der priester die ovelaten endriu. einen teil leit er in den
kelch indas bluot das bezeichent das sich ünser herre da opfert für
diu menschen diu indem bluot noch sint das sint die lebenden
den andern teil den leit er an die trüchni uf die batenun das bezeichent
das sich ünser herre da opfert für die selen die indem
fegfiur sint den driten teil leit er ouch uf die batenun das bezeichent
das sich ünser herre da opfert zelob sinem himelschen vatter und
allem himelischen her zefroeden dar nach singet man dristunt
agnus dei das bezeichent das ünser herre uf erstond von dem tot
an dem dritten tag gewerer got und mensch. und das er sin heiligen
trut muoter zem ersten erfroewet. und eroegete sich marian magdalenen.
und oegete sich sinen iungern als dik so er wolt. und seit es
ieklicher dem andern. und wurden do alle fro mit ein ander dar
nach inder stilli so niusset der priester ünsern herren das bezeichent
das ünser herre as und trank nach siner urstendi mit sinen jungern.
und elliu diu menschen diu den inder kilchen sint mit rechter riuw
und mit rechtem glouben die werdent alle gespiset mit ünserm herren
da mit das inder priester niusset. recht als ein mensch der die
spis isset mit dem mund der mund wirt niut allein gespiset diu ougen
werdent ouch da von gespiset und das houbt und die hend und die
fuesse und der mag und die leben und die adren und das gebein und
das marg. und alle der lib wirt da von gespiset. und wirt gros und
wahset davon also wirt ouch der priester nit allein gespiset mit
ünserm herren mit ime werdent elliu diu menschen gespiset und
enphahent all ünsern herren die mit rechter riuwe und mit rechtem
glouben da sint inder kilch. und es ist ouch an dem menschen ein
lit groesser denne das ander das enphahet ouch me spis denne das klein
also ist es ouch umb die liut die inder kilchen sint. ass iekliches
menschen herze ist gestellet gegen ünserm herren also enphahet
es ouch gnad von im. hat der mensch gros riuw umb sin sünd und
gros minne zuo gotte er enphahet dest me gnaden. hat er klein er
enphahet ouch dest minre dem priester geschicht als einem man
der spis isset tuont dem die zene we. und sint im die bildern fule
so tuot im das essen vil we und ist im vil herte und vil sur. kumet
aber die spis inden lib si tuot dem lib vil wol und wirt da von gros
und stark und gesunt. und also geschicht ouch dem priester. ist er
mit houbt sünden da so tuont im die zene vil we. und ist er mit
toetlichen sünden da so sint ime die bildern vil ful so nimet er ünsern
herren ze verdampnung siner sel und sins libes aber untz das ime
sin ampt unverbotten ist alle die liut die sin messe hoerent die werdent
alle gespiset mit ünserm herren und werdent gros und stark
und gesunt an ir sel und darnach singet man den communionem
das bezeichet das ünser herre von ertrich zehimel fuor und dar
nach liset man die collecte so er aber sprichet oremus das bezeichent
das er iemer sid sinen vatter bittet für üns sit er zehimelrich fuor.
und er ouch iemer me bittende ist für üns untz an den iungsten tag
und dar nach kert sich der priester umb und sprichet dominus
vobiscum und ouch ite missa est das bezeichent das ünser herre an
dem iungsten tag her wider kumt und sich oeget aller der welt und
er den allen den danket die im hant gedienet. und sinen willen hant
getan und dar nach so git der priester den segen das bezeichent
das ünser herre sinen vetterlichen segen an dem iungsten tag sinen
lieben kinden geben wirt so er sprich. koment min gesegneten
indas rich mines vatter das iu bereit ist von an genge der welt.
und denne gat menlich hein des denne da vor wol hat geschaffet
der vindet es ouch denne wol nu ist einer slaht liuten den
wirt der messe vil wenig ald niut über al das sint die us der kilchen
gant so das ewangelio gelesen wirt die sint denne da niut so
diu wirschaft bereit wirt und der priester ünsern herren niusset da
mit wirt denne diu wirtschaft geteilet allen den menschen die da
gegenwürtig sint mit rehter riuwe und mit rechtem glouben die aber
da us giengen dien wirt niut und sint noch vierhand liut den wirt
der messe ouch niut die ersten sint die da runent und klaffent inder
kilchen und ungezogen sint die andern die inder kilchen stand
und zebanne sint und inen gottes dienst verbotten ist die dritten sint
die ünsers herren fronlicham unwirdiklich enphahent und in unwirdeklich
handlent die vierden das sint die da versmahent die heiligen
messe das si dar niut koment so siu es wol môchtin getuon. und
sich kleiniu ding lassent irren
von vierhand stukin cristans glôben.
sant lucas schribet also. alle die geordnet sint zuo dem ewigen
lebenn. die hant alle cristan geloben. cristaner gelôbe hât vier stuki.
daz erst ist. daz er sol ungemischet sin. daz ist an ungeloben. wan
du solt niht geloben an zober. noch an luppe. noch an hess. noch an
lachnye. noch an fürsehen. noch an messen. noch an die nahtfrowen.
noh an der agelstrun schrien. noh an die brawen. und die
wangen iuken. noch an die battænien. noch an kainer hand ding.
daz ungelôb si. wan ünser herre hasset also sêr den gemisten geloben.
als ain man der guot trahte vor im hât mit suesser spise. und
der denn dar uf fliuga soet. als unmoere denn dem man diu traht
wære. als unmær ist ôch ünsrem herren der gemist geloube. won er
verdarbt ze ainer zit drissig küngrich. da von daz siu hattent gemisten
geloben. daz ander ist. daz er sol guoter werch sin. won guetiu
werch hoerent dar zuo. und swer es nit tuot. wie reht der gelobet
mit den worten. so ist er doh ungeloebig vor got. daz dritte ist.
daz er sol gantz sin. an ünsers herren gothait. und och an siner
mentschait. und ôch an cristanlichen dingen die got hât gesetzt uff
ertrich. du solt also geloben an sin gothait. daz er ist gewaltig
und wis. und ewig. du solt also geloben an sin mentschait.
daz er lip hatte als ain ander mentsch. und im we und wol tet als
ainem mentschen. und in hungert und durst als ainen mentschen. und
uff ertrich waz als ain mentsch won daz er nie sünd begieng. und
daz im diu marter also we tet als ainem andern mentschen. und daz
er an dem criutz erstarb an der metzhait. nit an der gothait. und
reht ze gelicher wis als ain man mit ainer axs in ainen bôm howet
da diu sunne an schinnet. der mag die sunnen nit verhowen. si schinne
doch an den bôm. daz si sich niemer verwandelt dar umb. also ist
es ôch umb die gothait swie vast und wie vil die mentschait verhowen
wart. und starb an dem criutze. doch belaib diu gothait gantz
und schoene. und stark. und waz und ist ân angeng. und ist iemer
ân ende. diu cristanlichiu ding diu got hât gesetzet uf ertrich
daz du geloben solt. daz sint siben siule da diu cristenhait uff stât.
diu erst sul ist der tôf. dar an solt du geloben. daz kain mentsch
so reht môht getuon uff ertrich und woer es nit getoft. daz es gottes
antlüt niemer beschowet obnen in himelrich. es ward ôch nie mentsch
so sündig. wenn es getôffet wirt. in dem namen dez vatters. und
des sunes. und des hailgen gaistes. im sigent all sin sünd ab gewäschen.
hat er si ioch nie gebihtet. noch gebuetzet. so ist er doch
luter und rain worden. in dem hailgen tôf. und sturbi er nach dem
tôf. ê. daz er in sünd vieli so wurdi sin sel zehant ûf gefueret in
daz himelrich da er gottes antlüt iemer sehen sol ân ende. diu
ander sul ist. diu virmung. diu ist also hailig. daz es nieman mag
getuon won ain bischof. und soltent die liut vêrr dar nach
gan. ê. daz siu ungevirmat wærent. won es hoeret zuo dem tôf.
diu dritte sul ist bihte. riuw. und buosse. won es ward nie mentsch
so sündig. und hetti er riuwe. biht und buosse vor sim end. got vergeb
im all sin sünde. und werde behalten in dem himelriche. diu
vierde sul ist der vil hailig gottes licham. daz solt du geloben daz
er gewærer got und mentsch ist. und daz er ist in ainer ieglicher
messe. da in der priester segnot und handelt. und ze glicher wis also
da ain man sprichet ihesus. und daz wort mäng mentsch hoeret. und
ist doch nit won ain wort. und daz wort hat ain ieglich mentsch
enphangen gar und gantzlich in sin ore. und in sin hertze. und treit
es mit im haime. und sprichet der man noch dannoht ihesus. also
ist es ôch umb ünsers herren lichamen. der priester hât in hie in
der kirchen der ander hât in dôrt in der kirchen so wît als
diu kristenhait ist. so hât in ain priester in der hant. ainer in dem
mund. ainer behaltet in uff dem altâr. ainer treit in uff dem weg.
zuo den siechan. ainer git in den siechan. in den munt. da hât in
der siech in dem munt. also git ünser herr sinen lichamen swem er
wil. und wa er wil. und wie dik er wil. und ist doch ain gantzer
got. der ie waz. und iemer ist ân end. du solt ôch geloben so
der priester die oflaten gesegnet in der messe. so ist ünser hêrr in
der klainnen oflaten also grôss und also gewaltig als er ist in himelrich.
und merk ze glicher wis. nime ain klaines spiegellin in die
hand und geng zuo dem aller groesten münster daz in der welt ist.
und nim daz klain spiegellin und hab es gegen dem münster. so
sihest du daz grôss münster in dem klainnen spiegellin. alles sament.
wie es geschaffen ist. also ist es ôch umb ünsern herren. der
ist in der klainnen oflaten also gar als in dem himelriche. du solt
och daz gelouben. so der priester die oflaten gesegnet in der messe.
daz diu oflat diu ê waz brôt. diu wirt verwandelt ze ünsers herren
flaisch. und wirt der win verwandelt ze ünsers herren bluot. und
merk da bi. swaz der mentsche isset oder trinket. daz machet er in
im selben ze flaisch und ze bluote. und den gewalt hât er von got.
du solt wærlich gelouben. daz der almähtig got der also mähtig ist.
daz er älliu ding wol mag tuon. und im niut unmuglich ist ze tuend.
der machet och wol brot zuo sinem flaisch. und win ze sinem bluote.
du solt och daz geloben. weles mentsch an sinem ende ünsers
herren vrôn lichamen wirdeklich enphahet. mit rehter riuw und mit
rehtem geloben. daz der niemer von got wirt geschaiden.
diu fünft sul ist. daz hailig ôl. daz ist guot dar zuo. daz des vegfiures
dester minder wirt. und ist ôch guot dem siehtagen des libes
und der sel. sol der mentsch nit sterben so ist er dester e genesen
so er geôlt wirt. mit dem hailgen ôl. und also lang so er siech ist.
so ist da mit genuog geôlt. und geniset er aber und wirt er dar
nach aber siech so sol man in aber ôlen. diu sehst sul ist diu. ê.
daz solt du geloben daz die liute die ir e. reht haltent als si got geordnet
hât. die werdent all behalten bi ünserm herren in himelrich. diu
sibend sul ist der priester orden. du solt daz geloben daz an dem
priester zwai ding sint. sin ampt. und daz ist hailig. daz sont wir
von im enphahen. sin leben hât er im selben. swie boes und wie
sündig er si an sim lebenn. untz daz im sin amt unverbotten ist.
so mag er messe singen. und biht hoeren. und aplas geben. und
enbinden von sünden. und swie vast der priester mit den sünden ist
gebunden. sin ampt ist doch ungebunden. und ist hailig. und enbindet
üns wol von sünden. und reht ze glicher wis also da ain mentsche
in ain lachun vallet. und gar unsuber wirt. und kæmi denn ain mor
und wueschi in schône. und hulfi im us. also daz er gar schoene
wurdi. so wære der mentsch als schoen worden von dem moren. als
ob in ain guoter und ain suber mentsch gewäschen hetti. also ist es
ôch umb den priester. swie unsuber er ist mit den sünden an sinem
leben. so ist aber sin ampt schoen und luter und raine. und hât den
gewalt von got. swenn ain mentsch im gebihtet sin sünde mit riuwigem
hertzen. vnd denne der priester sin hand ûf hât über den mentschen
und sprichet indulgenciam. und diu wort diu er denn sprechen
sol. so tuot sich der himel ûf. und als der priester apblas git. und
in enbindet von sinen sünden. also git ünser herr got dem
mentschen applaz und enpindet in von allen sinen sünden. und merk
ze glicher wis also da ain kung sinem sun santi zehen mark goldes
bi ainem botten der ainoeg wære. oder hofroht. und diu nas krumb.
und gar unsuber wære. so enphieng doch der sun die zehen mark
goldez von dem botten. und spræch. hab dir din krumb nasen. und
dinen unsubern lip. min golt ist schoen. und luter und rain. daz mir
min vatter der künig hât gesant. also ist es ouch umb den priester.
swie blind swie hofreht. und swie krumb er si an sinem leben mit
den sünden so ist doch sin ampt schoen. und luter. und raine. daz
sont wir von im enphahen. daz hât üns got ünser vatter von himelrich
gesent. aber sin leben hab er im selber. und daz wisse ain ieglich
mentsch. daz ain priester bi ainer gewihten nunnen wær gelegen.
oder bi siner swester. oder bi siner muoter. der mentsch sol
den priester nit bitten ze singenn. singt aber der priester des tages
messe. so solt du daz geloben daz er riuw habe. und solt sin messe
als gern hoeren. als ob sant peter da sungi. und solt geloben daz sin
mess als hailig si. und dir als groessiu gnâd wider vert als in sant
peters messe. daz vierd stuki des geloben ist. daz er vest si. ze
glicher wis. als ain stain der niemer gewichet. won gold lât sich
biegen. isen lât sich biegen. aber ain stain lât sich aller zerbrechen.
e. er sich lasse biegen. also sol ôch der cristan mentsch tuon. der
sol sich ê. lassen martren. e. daz er iemer entwiche von cristam globen.
mit gedänken. mit worten. oder mit werchen. die liut die dis
behaltent. die sint all geordnet zuo dem himelrich. und zuo dem
ewigen leben. obnan uf in daz himelrich. für den almähtigen got.
und swer iemer disen globen widerbrediget. daz sont ir
wissen das der ungeloebig ist. und sont im nit geloben. won er wolt
iuch schaiden von dem almähtigen got. da vor behuete üns der
vatter und der sun. und der hailig gaist. amen.
von mänger hande tugend gaischliches lebens.
providentes bona. non tantum coram deo. etc. sant paulus
sprichet wir süllent ersam sin vor den liuten. und wol geordnet vor
got. salomon sprichet in der minnen buoch. ünser herre hât sin
minne in mir geordenet. hie bi git er üns ze merkenn wie diu minne
sol geordnet sin in ünserm hertzen. reht alz daz closter geordnet ist.
als sol ôch diu minne geordnet sin. nu muoss ain ieklich closter vier
ding han daz wol geordnet ist. daz erst ist ain gast hûs. des phlegent
dri iungfrowe. daz ist guot wille. vroelichkait. und rainiu minne.
diu erst iungfrowe ist guot wille. diu lât die geste in. wan swer
guoten willen hât der hât erbärmde über alle liute. und aller maist
über siech liut. won die siechen bedurfent bas des siech huses denne
die gesunden. ain blinde bedarf bas daz man in laite. denn ain gesehender.
ze glicher wis ist es umb der selen siechtagen. wan die
liute die an der sele siech sint. die bedurfent bas helfe. denn
die in gottes willen sint. won die hât ünser herre erliuhtet mit
sinen gnaden. daz si in selber und andren liuten nütz mugent sin in
irem gebet. und dar umb sont siu sich erbarmen über sündig liut.
und sont für siu bitten. doch sol der mentsche nieman sin hertz uf
tuon. won got mit guotem willen. und la dich erbarmen sælger mentsch.
daz der guot got so demuetklich vor dinem hertzen stat. und dich
bittet daz du in in din hertz lâssest. daz er mit dir ruowe. als man
liset in der minne buoch. da spricht ünser herre. tuo mir ûf min
swester. wan ich bin din bruoder. tuo mir uf min friundin. won ich
bin din gemahel. tuo mir ûf min tube. won ich dir min hailgen gaist
sante in diner betruebde. und ze ainem laiter in dem ellende. nu
hoere wie guetlich der gruosse gottes dich gruesset. und bittet der
herberg die er geschuof. und erloste mit sinem tode. die
ander iungfrowe ist froelichkait. diu sol ünsern herren enphahen. so
der guot wille ünsern herren in lât. so enphahet in vroelichkait. wan
swa ain gast wære. dem tæti bas ain vroelich antlüt von dem wirt.
dann diu best traht die er ime môhte geben mit unwirdeschem hertzen.
ze glicher wis ist es umb ünsern herren und den mentschen. ünserm
herren ist lieber ain klainer dienst mit vroeden. denn ain grôss arbait
mit murmelen. etlich liut hânt aber nit ünsern herren in gastes
wise. wan er ist alles bi in. daz er da wonung hât. und ir hertze
gebent si im. aigenlich. daz er da herre und wirt ist. und hât da ain
stæt ruowe mit der sel. also spricht ünser herre. ich und diu sele
sont ain stæt wonung han mit enander. diu dritte iungfrowe ist
diu edel minne. diu setzet ünsern herren nider. und sprichet. herre
wir sont sitzen. wir mugent üns gæhes von enander nit schaiden.
won du waist wol lieber herre min daz wir vil mit enander
hant ze redenne. sitz herre. la mich mit dir kosen. o lieber herre
spricht diu minne. wir süllent ain wonung entzwüschent üns machen.
du waist doch wol daz ich diu minne bin. mit der du din wonung
hast. als sant iohannes spricht. deus caritas est. o herre. du muost
bi mir bliben. wan ich bin diu minne. und bist ôch du diu minne.
so sitzet denn ünser herre und ruowet in der sele. minne. und koset
guetlich mit ir. und spricht mir ist vil sanft. daz ich bi der sele
bin. und tuot mir gar wol. daz ich bi ir ruowen sol. daz ander
daz an dem closter ist. daz ist ain reventer. da diu sele ünsern herren
spiset. mit ir tugenden. des phlegent ôch dri iungfrowen. diu erste
rihtet den tisch und setzet ünsern herren nider. diu haisset fro miltekait.
und git miltes hertze. und miltiu wort. ir swestren so si betruebet
sint. oder so si siech sint. oder swaz in wirret. daz
benimet si in mit ir miltekait. und hilfet in alle ir arbait tragen. mit
hertzen und mit libe. da von spricht ünser herre. swaz ir dem
minsten tuont in minem namen daz hant ir mir getan. diu ander
iungfrow haisset contemplieren. diu setzet trahta für. die si contemplieret
und gedenket. wie si mit den tugenden würken wil. und
wie si ain ieglich tugend bringe ze tugentlichen werchen. man liset
von her iob daz er zehen kind hatte. die täglich hattent ain niuwe
wirtschaft. si warent hiu bi aim. morn bi dem andern. und tatent
daz täglich. und also hattent si täglichen wirtschaft. ze glicher
wis sol diu sel tuon. si sol täglich wirtschaft han mit tugenden. und
sol hiut ain tugend ueben. morn ain ander. won die tugent mag nieman
mit enander gewürken. diu drit iungfrowe haisset andaht.
diu schenket die suessen minn trähen. und schenket von dem
iæmerlichen hertzen den minneklichen win. und sprichet zuo ünserm
herren. owe suesser got von hymelriche. wenn sol ich enpunden
werden von disem libe. daz ich dich mit sicherhait umb vahen muge.
und du dich denn in min sele giessest mit vroeden und mit suessekait.
von der andaht entspringet ain brunne und fliusset ze den ogen us.
daz dritte daz an dem closter ist. daz ist ain dormiter. des phlegent
ôch dri iungfrowen. der dormiter ist ain gôtlich hertze. diu
erst iungfrowe ist ain lutriu conscienci. diu beraitet daz bette. da
ünser herre und diu sele an ruowen sont. won swa der mentsch ist.
den sin hertz nit bekrenket umb dehain untugent. der hât ain luter
conscienci. und ain gebluometes hertze. diu sele mag wol sprechen
kum her lieber gemahel min. ünser bette ist gebluomet. kum her
suesser got. ruow uff disen bluomen. aber der mentsch den
sin conscienci bisset umb untugend. und sich doch der vor nit huetet.
des betlin ist bedürnet. wais got da læge ünser herre ungerne. und
wære in ôch harte widerzæme. diu ander iungfrowe haisset fride.
mit tugenden. daz si die untugende alle überwunden hât. die wider
den tugenden stritent. und nit allain überwunden die untugend. si hât
ir ôch gar vergessen. diu sele hat frid mit den tugenden. und diu
phliget ünsers herren. und der sele so si ruowet. man vindet der
liute vil die vehtent tugend hant. die ze allen ziten mit den tugenden
vehtent. aber der liut vindet man lützel die mit ruowe tugent
habent. die sint reht als diu tier in der arch die hattent frid all
mit enander. diu dritte iungfrow haisset schlauf. mit dem schoennen
got. daz sol man nit verstan an den slâf des libes. es ist ain
schlauf mit got. daz ist so diu sele und der lip uswendiger ding gar
vergessent. und si denne inwendig got sehent. und in mit
im wol ist. daz ist schlâf der sele. daz mag iubilieren sin. als spricht
diu sele in canticis. o herre ich slâf und min hertz wachet doch
mit dir. also spricht ain hailg. herr si ioch daz ich schlâfe mit den
ogen. so gib mir doch daz min hertze wache mit dir. daz vierde
daz an dem closter ist. daz ist ain capittel hus. daz bezaichent ain
demuetig hertz. da ist ain priolin inne diu haisset frow mæssekait.
da sint ander iungfrowen inne die ruegent die untugent hant in dem
capittel. und die tugent ruegent enander. won die untugend sol man
billich ruegen. aber daz beschiht dik. daz ain bruoder oder ain
swôster an ander ruegent daz doch vil besser ist. ze glicher wise.
ist es umb die tugend da laidet ainiu die andrun. die doch vil hoeher
ist denn si. ain tugend ist in der sele. die haisset êrsamkait. diu
rueget frow demuetkait. ir sint also gar unsuber mit iuch
selber. und iuwer demuot ist also vil. daz ir unlustig sint an ze
sehenne. so spricht min vrow diu priolin. swester demuot ir sont
mæssig sin. und sont iuch also demuetigen. daz iuch die liut erliden
mugent. so rueget denn vrow demuot. vrow ersamkait und sprichet.
ir sprechent ich si ze unsuber. wan aber ir als ersam sint. und tragent
gern guotes gewand. und vlissent iuch daz es wol stande. dunket
es iuch ain erbera sin. so dunket es aber mich ain hôfart. so sprichet
aber mâsse. ir sont beide iuch temperen mit mâsse. dar nah rueget
reht und erbärmde enander. erbärmde diu spricht. plus est. si
rueget die swôster. daz ist reht. doch môhti si es wol mit miltren
worten tuon. si stellet ir antlüt als übellich daz es gar ze vil ist.
so rueget denn reht erbärmde. und spricht. plus est. ir wend als
erbarmhertzig sin. daz ir ain ieglich ding went hin lan gân.
daz doch wol ze ruegenn wære. so sprichet aber min vro masse
diu priolin. ir iungfrowan ir sont iuch mit mâsse zuo enander fuegen.
daz ir mit fride ze samen gehellent. und doch mit der gnade
belibent. dar nach ruegent beschaidenhait und minne enander. und
sprichet vro beschaidenhait. vro minne iuwer minne ist also vil. daz
ich es nit erliden mag. so ir an die minne koment. so bettent ir
also vil. und wainent und dienent. und arbaitent also vil. daz ir dar
nach lang muossent ligen. und mugent denn kain guot getuon. ir sont
beschaidenlichen varen. und sont ainest werchen. daz ir ôch andrest
mugent werchen. so spricht denn vro minne. vro beschaidenhait
iuwer beschaidenhait ist also vil. daz ir als træge sint. an ünsers
herren werchen. daz es wider got ist. so ir betten sont. so
wend ir schlâfen. und sprechent alles. wir sont gefuoklich varen.
daz wir lang got mugent gedienen. und machent iuwer beschaidenhait
also vil. daz mich dunket es si ain trakait. so sprichet denn
vro mâsse diu priolin. ey lieben iungfrowen temperent iuch ze samen.
ir sint als unfridsam mit enander. daz es übel stât. vro minne ir
sont nit als vngefuoklich varen. sint mæssiger. aber ir vro beschaidenhait.
arbaitent iuch me. und fuegent iuch baz ze fridbari mit
enander. und sint mæssig. doch also. daz ir die gnade mit den tugenden
behaltent.
von dem frôn lichamen ünsers herren.
ünser herr sprichet in dem ewangelio. ich bin daz lebend brot daz
da kam von hymelrich uff ertrich. daz waissin korn dar us daz brot
gemachet wart. daz kam von hymelriche. von der guldinen schiure.
und wart gesæget uf daz gesegnet ertrich. in den rainen lîp
miner vrowen sant marien. daz waz getunget mit durnähtiger demuot.
wan si waz der aller demuetigest mentsch der ie geboren
wart an ünsern herren. won swa man von tugenden redet da ist got
ain ursprung. vnd ain übergülde aller tugent. und dar umb sol man
got zuo kainem hailgen zellen. wan sin tugend sint reht als daz
mêr. wider ain trophen. ünser vrowe waz volkomen an durnähtiger
demuot. und als der mist verworsen ist für älliu ding. also waz
ünsriu vrow verworfen und versmæht für alle liute. und won si
mit ir demuetkait der nidrost mentsche waz. da von so wart si erhoehet
über alle mentschen. man liset daz von ir. daz si sich alwegent
namte ain dirne ünsers herren. zuo ainer muoter nam si da
von ünser herre. und iemer also vil si sich nidert. also vil erhohte
si ünser herre. si wart och geeret mit dürnähtiger kiunschkait. wan
es wart nie mentsche ane got daz ie so volkomen kiunschi
hetti als si. si waz rain an lib. und an hertzen. und hatte die tugend
der kiunschi volkomenlicher denn ie kain mensche. man liset wol
von mängem hailgen der kiunsche waz und ain luter magt. und waz
doch sin hertze nit volkomen an gedenken. aber ünser vrowe waz
volkomen an libe und an hertzen. alsus waz dis ertrich gebuwen
mit tugenden. der wæri ain tumber am man der sinen samen wurfi uff
ain ungebuwen ertrich uff stain oder uff dorn. also ist etlicher liute
hertze als herte und als hohvertig. swaz guotes uff ir hertze geworfen
wirt. daz daz nit fruhtbar werden mag. aber dis ertrich waz
gebuwen wol mit allen tugenden. und brâhte die ewigen fruht ünsern
herren. nu muossent aim ieglichen korn sechs ding. e. geschehen.
e. es zuo brot werde. daz erst daz man es snidet. daz ander daz
man es bindet. daz dritte daz man es drôschet. daz vierd
daz man es melt. daz fünfte daz man es knittet. daz sehste daz man
es bachet. diu sehs ding beschahent ünserm herren. zuo dem ersten
wart er beschnitten. an dem ahtenden tag. won do wolt er sin bluot
durch den mentschen giessen. und spricht ain hailig. swie ünser herre
daz umb uff ertrich kam. daz er die alten. e. zerstoerren wolte. do
wolt er ir doch nit loesen. er wolte daz strenge leben an sich nemen.
und also erfüllen swie er sin doch nit bedorfte. won er waz gar ân
sünde. und daz waz gar ain groessiu minne. daz er also zitlich und
in sinen kintlichen tagen arbait und not für ünser sünde wolt liden.
dar nah ze dem andern mal wart er gebunden an die sul. man
liset daz diu gebende als scharf warent da mit er gebunden
wart. swa im diu band hin giengent. daz da schnatte wurdent. und
daz er reht wart als ob er verwundet wære. mit swerten. won mit
im so giengent wol die unmiltesten liut umbe die ie geboren wurdent.
won siu bundent im hend und fuesse ze samen. und striktent
im ain sail umb die kelen. daz er kum den atem hatt. und bundent
in reht als ob er aller dieb maister wære. dis waz ain zaichen
grosser minne. daz der ain got himelriches und ertrichs gewaltig
waz. daz der durch üns vil armen aller siner lider ungewaltig waz. und
wolt werden. und daz er sinen minneklichen libe wolt lâssen binden
dar umbe daz er üns lôsti von den sünden. zuo dem dritten mâl
wart er an der sul gedrôschen mit mängem bitterlichen schlag. und
sprichet sant anshelm. daz der minneklich lip der e. waz wîss. wart
als ob er miselsühtig wære. swa die knôphe der gaislen hin
giengent. da zuktent siu im daz flaisch von dem ruggen. und wâte
im daz bluot nach der gaislen. daz sin minneklicher lip gar mit bluot
begossen wart. da aber diu gaisel hin kam. und im nit die hut brach.
da wart er gel. und ôch etswa wart er reht tôt bluetig. und waz
etswa swartz. und reht rôt von bluot. alsus iæmerlich und angslich
wart ünser herre gehandelt. in dem do ünser herre alsus iæmerlich
an der sul gebunden waz. und si ietz uff in schluogent. do kam ünser
vrowe. und do si hin zuo im kam. do waz sin minnekliches antlüt
also zerbluwen und zerknistet daz si sin nit erkante. owe den si me
denn tusent mal guetlich an sinen mund geküsset hatte. der ist also
iamerlich getân. daz si sin nit erkande noch erkennen kunde. den si
dik guetlich an ir hertze und an ir brust gedruket hatte. den vand
si under den unmiltosten liuten die ie wurdent. do si in lang
an gesach. do sprach si zuo im. owe bist duz rainer ihesus. und do
si in. in so grosser not sach. do wart ir von inneklichem laid also
we. daz si lag ân sprechen. und ân sehen. zuo dem vierden mal.
do wart er gemalen entzwischent zwain mülstain. daz waz pylatus
und herodes. die zwen rihter. wan si warent übel mit enander. und
wolte sich pylatus suenen mit herodes. und sante im ünsern herren.
wan in hatte lang gelustet in ze sehenn. und do er do zuo im kam.
do batt er in daz er vor im zaichen tæti. do wiste ünser herre wol
daz er siner zaichen nit wirdig wær an ze sehenn. und wolt kain
zaichen vor im tuon. do sprach er waz gôches hât er mir gesant.
und hiess im ain wîsses hemde an legen in spottes wise. und sprach
man seit mir vil von disem wie wis er wære und waz er kunde.
nu sih ich wol daz er ain gôch ist. und sante in aber wider
zuo pylato. und do in der naht wart do kam der tiufel zuo siner
vrowen und seite daz der man den pylatus hetti gevangen. unschuldig
wære. und sante si des morgens zuo im und hiess in bitten daz
er ünserm herren nit entæte. do hetti er in gerne gelassen. und hiesse
in sine knechte schlahen vil übele. und bevalch in do den iuden. do
si im nit volgen woltent. daz siu in gelâssen hettint. alsus wart er
gemalen mit mängen hertan worten. und stoessen. zuo dem fünften
mal wart er geknetten. mit den spaicheln der unrainen iuden. und
leitent ime ainen roten pheller an. und satztent im ain krône ûf mit
dornen. und gabent im ain ror in sin hand für aines künges zepter.
und kniuwotent für in und spuwent in an. und gruotztent in. in
spottes wis. und sprachent. got halte iuch her iuden küng.
si namptent den der iuden künig. des kneht si nit woltent sin. und
zuktent im daz ror uss der hant. und schluogent im uff daz hopt.
und uff die kron als übel daz im die dorne wider grisgetent an dem
hobet. und daz sin minnekliches antlüt mit bluote gar begossen waz.
und nament do ain tuoch. und hiengent im es für siniu ougen. und
schluogent in uff sin nak. und sprachent. nu rât wer hât dich geschlagen.
und sprachent mänig smæch wort. zuo im. daz laid er
alles tugentlich. da von spricht sant anshelm. daz in sin hobet
tusent scharpher wunden giengent. owe dis laid er alles durch üns.
vil armen. ane alle schulde. und spricht ôch sant anshelm. herre
du hattest nie verschuldet. daz du so grôz arbait liden soltest. aber
ich bin diu schulde diner arbait. in aller der nôt. und aller der marter
so ünser hêrr lait. so vindet man nit geschriben. daz er
ie ungedultig wort gespræche. oder ungedultig antlüt erôgti. swie im
doch diu arbait wirs tet. denn ie kaim mentschen. zuo dem sehsten
male wart er gebachen an dem criutze. do in die übeln iuden vil
unguetlich an daz criutze nageltent. do schluogent si im ain nagel
durch ain hand. nu gedenkent wie wê aim swæren manne daz tæti
der aller sament hiengi an ainer hand. als er tet. won er hieng ôch
aller an ainer hant. da ain nagel durch geschlagen wart. und im die
hant ietwederhalb hin zarte. und hieng entzwüschent zwain dieben.
als ob er aller dieb ain maister wære. man spulget grossen herren
brot ze bachenn in zwivaltigem fiure. also wart ünser herre ôch
gebachen an dem criutze. in zwivaltiger not. und mit den angsten
daz er wol wiste daz sin not und sin arbait an mängem mentschen
so unnütz waz. und ôch mit dem iamer so er an siner muoter
sach. und sprichet sant bernhart. herre dir tet din not und din arbait
vil inneklichen we. aber daz lait und daz iamer daz du din
muoter sæht han. daz tet dir an dinem herzen vil wirs. won ôch ir
herze betruebet waz. won swa ain muoter wære. diu ir kint vor ir
ôgen sæhe so iæmerlichen toeten. daz muesti ir we tuon. an irem
herzen. es wart aber nie muoter diu ie ir kint so sere minneti so
ünser liebiu vrowe. ir liebes kint minnet in ir herzen. von gôtlicher
minne me denn ie sel oder herze. o aller miltostiu muoter sag üns
wie dinem herzen wære in der stunde. do du din herz bluot vor
dinen ôgen saht hangen. als reht iæmerliche. daz gegiht innekliches
laides. daz durch gieng ir herze. und iren lib. si mohte wol sprechen.
mit dem wissagen. min hertz ist betruebet. und diu kraft mines libes
hât mich verlassen. wan daz lieht miner ogen ist von mir geschaiden.
sant augustinus sprichet. daz si ain gegiht an gie von hertzlaid.
daz ir älliu iriu lider erkrachetent. do ünser herre von ir schaiden
wolte. do bevalch er si sant iohansen. reht als er spræche.
muoter. ich mag nit me din kint gesin. nu wil ich iohannesen dir
ze ainem kind geben. und sprach. muoter. sich wa din kint. stat. und
sprach. zuo sant iohansen. sich wa din muoter stât. owe. wie inneklichen
we dir daz schaiden tet alsuss wart dis lebend brot gemachet
mit mängen arbaiten. won der als daz leben ünsers herren
dur gât. so vindet man nit. daz er ie guoten tag gewunne. von sinen
kintlichen tugen. untz an daz criutz. daz laid er alles durch üns. vil
armen. dar umbe daz er ünser sele spis wolte sin. und daz ünser sele
mit dem lebenden brot gespiset wurde. als ünser herre zuo sant
augustinus sprach. isse mich also daz ich nit werde in dich verwandelt.
du solt in mich verwandelt werden. daz ist also. daz
wir von ünsrem herren dem lebenden brote gesterket werdent an
tugenden. won swer ünsern herren mit rehtem globen enphahet zuo
dem altar von dem priester. dem werdent sin tugend gemeret und
gesterket. sit daz nu ünser herre so mänig arbait und not dar
umb liden wolte. daz er ünser sele spis und trôst wær. so ist ôch daz
billich. daz wir ünserm herren ünser sel mit allem flisse gegen siner
gnad beraitent. durch daz. daz wir siner erbärmd wirdig werdent.
von masse und von andren tugenden.
sanctus paulus sprichet. iuwer masse und iuwer tugend sol allen
liuten offen sin. disiu worte liset man an dem iungsten sunnentag
vor winnähten. und hoeret wol zuo dem tage. won so nahet üns ain
hohzit. daz wir ünsern herren enphahen sont. und leret üns mit disen
worten der guot herr sant paulus. wie wir üns beraiten mit tugenden
sont gegen ünserm herren. daz wir in wirdeklich enphahent.
man liset von der küngin hester. do si zuo dem künig aswero
solte. do berait si sich ain iar da vor. si wuosch sich sehs manod
mit myrren. und salbet sich sehs manot mit ôle. und hatte siben iungfrowen
die si beraitent daz si mit eren zuo dem künig môhti komen.
bi diser künginnen ist bezaichent ain ieglichiu sælgiu sel. bi dem
künig aswero ist bezaichent ünser herre. aswerus daz sprichet der
sælig got der ist reht sælig. und haisset von reht aswerus. und gegen
siner zuo kunft sol sich ain ieglich sælig mentsch beraiten daz er in
wirdeklich enphahen mug. diu erst iungfrowe zoh ir diu alten
klaider ab. diu ander lait ir schuohe an. diu dritte lait ir ainen langen
rok an. diu vierde lait ir ain guldin borten umbe. diu fünfte lait ir
ainen vehen mantel umb. diu sehte stakte ir ain guldin vingerlin an.
und ain spiegel für sich. diu sibend satzte ir uf ain krone.
vro hester diu wuosch sich vor hin sechs manode mit myrren. diu
myrre diu ist bitter. und bezaichent die riuwe die ain mentsch sol
han umb sine sünde. und salbet sich die andern sehs manot mit ôle.
daz ôl machet die hut lind. und senfte. dr in ainen kamph wil gan
der salbet sich und sin gewæfen mit ôle daz in sin vigend nit begrifen
mugent. ze glicher wis sol der sælig mentsche tuon. der sol sin
hertze linde machen mit andæhtigem gebette. und sol sin sele mit
ünsers herren gnaden salben. daz in der tiufel sin toetlich vigent nit
begrifen muge. won ir sont daz wissen. daz. daz andæhtig gebet vil
nütze ist für die bekorung die der tiufel etswenn git. won swer sich
unmuessig machet mit gebet und mit guoten gedänken. den mag der
tiufel niemer mit also mängem ding gevahen. als den mentschen der
sine zit unnützeklich vertribet. alsus sol der mentsch sin sel vor hin
beraiten. dar nach sont ir denne siben iungfrowa werden
die si klaident und beraitent. daz sint siben tugent. diu erst iungfrowe
ist riuwe. diu ziuhet ir diu alten klaider abe. und lait niuwiu
an. daz sint die sünde und die alten gewonhait der untugend. die sol
der mentsche von siner sele und von sinem herzen werfen. wie gezæme
ainer iungfrowen daz si gienge für ainen künig mit alten
klaidern boesen. daz si also kæme mit gevetzotem gewand. daz zæme
harte übel küngennen daz si also boeschlich kæme für iren herren.
noch tusentstunt wirs gezæme der sele diu ünsers herren gemahel
haisset. daz si für den grossen got kæme mit alten klaidern. und mit
untugenden. man liset ain mære von ainem herren der hatte ain
hof. gesprochen. und hatte vil liute dar geladet. do diu wirtschaft
berait wart. do gieng der künig umbe und sach wie es alles berait
wære. und wie die liut beklaidet wærent. do ersah er ain der waz
nit wol beklaidet. zuo dem sprach er. waz woltest du her
mit dinen boesen klaidern. und hiess sin kneht dar gan. und hiess im
hend und fuess zesamen binden und werfen in ain fiur. ze glicher
wis beschiht der sele an dem iungsten tag. diu für got kumet ane
tugend. und âne guetiu werch. dem haisset ünser herre hende und
fuess zesamen binden. und haisset si denne in ain fiur werfen. der
ewigen verdampnung. diu ander iungfrowe ist demuetkait. diu
schuehet die sele. swer ain herten oder ain stainigen weg sol gan
der bedarf wol daz er geschuehet si. mit der demuetkait. daz er
sich behueten muge vor den untugenden. und vor der widerwärtikait
diu den mentschen uff ertrich ane gât. won der tiufel leit dem
mentschen mänig lage da mit er den mentschen gevahen muge. den
langen weg mag der hôffertig mentsch niemer gan. man liset in der
alt vätter buoch. von aim guoten man dem wart diu welt
gezaiget. do sah er si volle strik ligen. do sprach er zuo ünserm
herren. wer sol sich vor disen mänigvaltigen striken behueten. do
antwürt im ain stimme. und sprach. daz sol der demuetig mentsche.
diu dritte iungfrowe ist. gehorsami. die der sælig mentsch sol han.
si sol lang sin untz an den tot. etlicher liut gehorsami ist also kurtz.
daz si nit went tuon. won daz si gern tuont. sint si ioch gehorsam.
daz ist als kurtzliche und mit als üblem willen. daz in diu gehorsami
nit vil ze troste kumet. und die liut nit gebessert werdent.
die liut die also kurtzlich gehorsam sint. die klaident nit ir sele mit
ainem langen roke. si machent ir sel klaid also kurtz daz si nit mit
eren für ünsern herren komen mugent. wie gezæmi ainer iungfrowen.
daz si ainen rok an hetti. der ir untz an den gürtel schluegi. der
wære es harte unerberklich. also kurtz ist etlicher liut gehorsami.
man liset von ainer schlahte liute in der altun. e. den wolte
man laster bieten. und in daz klaide bi dem gürtel ab sniden. die
giengent hart unerberklich. ich wil sin sprechen nit. gedenkent selb
wie si giengent. aber der sælig mentsch der sin gehorsami lang
machet. und guetlichen tuot alles daz man es haisset. der leit siner
sele ain langen rok an. diu vierde iungfrow ist kiunschkait. diu
leit ir den guldin porten umb. sant iohans sach ainen man. der waz
begürtet mit zwain gürtlen. bi dem ainen gürtel ist bezaichent kiunschkait
des libes. er waz och begürtet mit ainem guldin raise zuo den
brüsten. da bi ist bezaichent kiunschkait des hertzen. hübsche iungfrowen
spulgent sich ze gürtenn mit zwain gürtlen. also sol der
sælig mentsch begürtet sin mit zwain gürtlen. daz ist kiunschkait
des libes. und kiunschkait des herzen. diu fünfte iungfrowe
leit ir ain vehen mantel an. daz ist erbärmde. bi dem
mantel ist bezaichent erbärmde die man sol han über ain ieglichen.
mentschen. als man liset von sant martin. der waz als erbärmhertzig.
daz er sinen vehen mantel mit sim swert tailte. und in aim dürftigen
gab halben. won es waz uff ainem velde. da er nit anders hatte.
dis waz ain grossiu erbärmde. do liess in ünser herre in den hymel
sehen. und sach daz ünser herre den halben mantel umb hatte. und
sprach. sehent wie mich martin geklaidet hat. diu sehste iungfrowe
ist stætkait. diu stakt ir ain guldin vingerlin an. daz vingerlin
bezaichent daz der mentsch stæt sol sin an sim guoten lebenn.
untz an sin tot. sant iohans mit dem guldin munde sprichet. man
sol den ritter loben so er kunt von dem strit. und den schifman so
er an daz stad kumet. man sol den mentschen loben so er von dem
strite kumet. und sine vigind überwindet. und so si an daz
stad koment dirre welte. swie vil der mentsche guoter ding anvahet.
volbringet er ir nit so ist es nit loblich. diu sibende iungfrowe
ist diu minne. diu kroennet die sele. und hilfet ir ain iungfrowe diu
haisset beschaidenhait. diu minne ist ain gezierde aller tugend. und
swaz der mentsch tuot. hat er der minne nit so ist alles unnütz. daz
du tuost. daz solt du tuon in ünsers herren minne. mit beschaidenhait.
won swaz der mentsche guoter dinge tuot. ist beschaidenhait
der bi nit. so ist es niut ain tugend. alsus solt du din sele zieren mit
tugenden. und solt dich beraiten engegen ünsers herren zuo kunst.
daz du in wirdeklich enphahest. von ünser vrowen und ünserm herren.
do ünser herre uff ertrich wandlet in mentschlicher natûre.
do sprach er zuo sinen iungern alsuss und wissaget inen ain
künftig ding. er sprach es sont zaichen beschehen. an der sunnen
und an dem mâne. und an den sternen. sant iohans schribt in appocalypsi.
daz er sach vier engel fliegen uss aim altar. und flugent
durch daz hymelriche. und der erst engel blies ain horn. und zehant
verlos. diu sunne und der mâne und die sternen den dritten
tail ir liehtes. dis mugent wir merken bezaichenlich. won bi der
sunnen ist bezaichent ünser herre der diu gewære und diu ewig
sunne ist. also ist von im geschriben. daz er ist ain sunne der rehtkait.
nu sont wir merken driu ding. an der sunnen. dar an ünser
herre der sunnen glich ist. daz erste ist daz diu sunne schoen ist.
und ist diu schoenst creature die got dem ertrich ie geschuof. daz
ander ist. daz enkain fruht des ertriches fruhtber mag sin
an der sunnen hitze. daz dritte ist daz der sunnen lieht gemain
ist aller der welte. dem armen alz dem richen. dem übeln als dem
guoten. also ist ünser herre och schoene als diu sunne. von siner
schoeni spricht sant augustinus. und solt ain mentsch tusent iar leben
in allen den vroeden so sin herze erdenken kunde. die solt es all
versmahen. dar umb daz er got nit won ze ainem male sæhe in
siner gôtlichen schoenhait. und ensolt er in ioch dar nach niemer
me gesehen. er spricht och me. und wæri es muglich daz ain mentsch
als lang leben môhte. daz ain tube des meres griess us gefuorti.
und ie ze tusent iaren nuwent ain griesselin. diu iar solte der
mentsch wellen in arbaiten leben dar umbe daz er got gesæhe in
siner schoenhait. ain mentsch waz besessen mit dem tiuvel. und ain
guot man kam zuo ime. und begunde mit im reden. und
vragte in von dem hymelriche. und von den engeln. und vragte
in wie schoen got wære. do sprach der tiuvel. owe du hast
mich ze vil gevraget. wie schoene got si in siner gôtlichen herschaft.
daz enmôhtint alle zungen nit voll reken. aber dar umb daz
ich in ze ainem male môhti gesehen. alz ich in etswenn sach. dar
umb wôlt ich all die arbait liden. die all die erlitten hant. die ie
geboren wurdent. und iemer geboren werdent untz an den iungsten
tag. und da von so dunket mich enkain tier so tumb als der mentsche.
daz er mit kurtzer vroede verliuret die gôtlichen an gesiht. da von
sprichet sant augustinus. daz er gerner wolte in der helle sin und
got sehen. denn in dem hymel. und sin nit sehen. daz ander ist.
daz enkain fruht berhaft mag sin ân der sunnen hitz. ze
glicher wis ist es umb den ewigen sunnen got von hymelriche ân
des gnade mag nieman enkain guot getuon. wir mugent in die sünde
wol vallen ân ünsers herren hilf. wir mugent aber niemer ze gnaden
wider komen ân sin helfe. nu môhtint ir sprechen. so endarf
ünser herre üns nit wissen daz wir nit wol tuegent. sid wir nit
guotes getuon mugent ân sin gnade. nit lieben. wir mugent üns
des nit entschuldigen ünser herre ist älliu zit berait den sünder ze
enphahenn. und sin gnade im ze gebenn. also spricht sant gregorius.
diu hand ünsers herren ist alle vart berait ze gebenn dem mentschen
der guoten willen hât. es spricht och der wissag. herre du fürverest
mit diner gnade den üblen willen an dem mentschen. über daz wort
spricht sant augustinus. o suesser got. du fürverest mit diner
gnade den übeln willen. und bringest in ze guotem willen und denn
ze guoten werchen. daz dritte ist. daz diu sunne gemain ist. also
ist och ünsers herren gnade gemaine aller der welt. den sündern und
den guoten. als sprichet sant augustinus. ünser herre ist so gemaine
mit siner gnade. und ist so erbarmhertzig daz er baitet mit grosser
gedultekait des sünders bekerde. o herre sprichet er du baitest im
niut allaine. sunder du rueffest im täglich. und manest in täglich daz
er wider kome. du biutest im alle zit huldi und erbärmde. daz eht
er wider kere. nu môhtint ir sprechen. wie rueffet üns ünser herre.
intriuwen daz tuot er mit aller creature. daz sol und mag üns wol
ain rueffen sin. das enkain creatur ist si tuegi ir reht. won allaine
der mentsch. der ist got ungehorsam. und ist im doch als liep. daz
er in ze allen ziten manet daz er noch widerkere. und spricht sünder
ker wider. und gedenk daz ich din schepher bin. und din
erloeser. ker her wider lieber mentsch. und sich ze ainem male mich
an. ich lâss dich noch ze huldi komen. also spricht sant bernhart.
so der mentsch ie boschlicher sündet. so im got ie guetlicher nach
gat. er spricht ôch. o herre du maht wol sin ain guoter got. daz
du den sünder enphahest swenn er kumet. und vergibest im alle sin
sünde. also gar. daz du in niemer verdampnest. und im es niemer uf
gehebest. und wirst als luterlich sin friund alz ob er nie sünd getan
hetti. nu merkent wie der lebend sunne daz dritte tail sins liehtes
verlor. do ünser herre ihesus christus gottes sun uff ertrich kam
durch den sünder. do wart er ungetriulich an den tod geben. und
wart an ain sul gebunden. und wart geschlagen daz sin hailger lip
von bluote über vlôss. do gabent siu im ain criutz uff sinen ruggen.
und truog es an die statt da er gemartrot wart. do nament siu in do
und hiengent in dar an. und do verloz diu sunne den dritten
tail ir liehtes. do er iæmerlich dar an erstarb. nu merkent wie
daz dritte tail erlasch. diu gothait und der hailig gaist die wurdent
nie verwert. diu mentschait erstarb. daz waz der dritte tail des
ewigen sunnen. da von spricht sant bernhart. diu lebendiu sunne.
hatte wol daz dritte tail verlorn siner kraft. do sin künigkliches
hôbet verwundet waz zwaiger und sibenzig wunden. und siniu wunneklichen
ôgen. die luter warent alz diu sunne. ersturbent an dem
criutze. und sin durchliuhtig antlütz erblaichet daz also schoen waz.
wenne es die iunger sahent an. daz siu enzündet wurdent in herzen und
an libe. also schoenniu clarhait gie von im. die hailgen sprechent.
daz im sin iunger nahvolgetant me durch sin schoeni. denn durch die
gnade dez hailgen gaistes. e. daz siu enzündet wurdent. owi
spricht sant bernhart. der suess mund der alliu zit die warhait sprach
und lerte. der wart mit gallen getrenket. und die hende die hymelrich
und ertrich geschuoffent die wurdent durch schlagen mit scharphen
nageln. nu môhtint ir sprechen wie moht daz sin. got waz dennoch
do nit mentsch worden do er hymelrich und ertrich geschuof.
daz wil ich iuch beschaiden. ünser herr got der ewig vatter. hatt
sinen sun ihesum christum gebildet in im selben. vor an genge der
welte. des wil ich iuch urkünd geben. do ünser herre die engel
geschuof. do geschuof er och lucifern. und gab dem me schoenhait
und wirdekait denn kaim andern engele. won also sprechent sümlich
hailgen. daz im die andern engel alle ze gezierde warent geben.
und da von won er schoener waz und wirdiger denn die andern
engel. do sass er och got næher. und sach in luterlicher denne
die andern engel. do sach er ain mentschlich bilde in dem gôtlichen
spiegel. daz waz diu mentschait ünsers herren ihesu christi. do gedaht
lucifer. dis bilde bin ich. won nieman so schoen und och so
wirdig ist so ich. da von hat er mich in im selben gebildet. nu wil
ich minen stuol nebent in setzen. so bin ich im gelich. und do er
daz gedahte. do viel er. daz ist ain urkünde daz die mentschait
gebildet waz von angeng in der gothait. und also so wir denn die
hende sehent die hymelrich und ertrich geschuoffent durch schlagen
an dem criuze spricht sant bernhart. er spriht och me und klaget.
owi das suesse herze daz da vol waz aller wisshait. daz wart durch
stochen mit dem sper. und aller sin lip. und siniu lider wurdent
zertent. und iæmerlich gemartret. und verlos diu sunne daz dritte tail
ir schoeni. an dem mânen beschahent och zaichen. daz waz an
ünser vrowen. diu sich dem mân glichet an drin dingen.
daz erst ist waz er liehtes hat. daz hat er von der sunnen. daz
ander ist daz er liuhtet in der naht. das dritte daz er gemain ist.
ze glicher wis ist ünser vrow ain mân. won waz si gnaden und
tugenden und sælden hât. daz hat si von der sunnen. und da von
sprichet si. ünser herre hat mich sin dirnen besehen. und dar über
sprechent die maister. swen ünser erre besiht. den besiht er also.
swaz an im gebresten ist daz erfüllet er mit sinen gnaden. und bestætet
in denne an tugenden. also tet er ôch ir. daz ander ist. daz
si üns ist gegeben ze troste. und ze aim lieht. daz üns sünder entliuhten
sol. daz si üns laiti mit ir liehte uss si disem ellende. won si
ist ain lieht der gnaden. also spricht sant bernhart. vrowe du bist
der gewær mâne der da liuhtet in der naht. vrowe du gist den
engeln und den hailgen vroede. den rehten mentschen merest du ir
gnade. den sündern erwirbest du applaz aller ir sünden.
er spriht och me. o sünder gang vroelich zuo. du maht wol sicherlich
ze huldi komen. won du hast ain harte sicherlichen zuo gang
zuo gotte. du hast die muoter vor dem sune. den sun vor dem vatter.
diu muoter zaiget dem sun ir brüst die er sôg. und die schôss
da er inne sass. der sun zaiget sin situn und sin wunden sim vatter
und bittet für dich. owe sünder nu ruef an die guoten won si ist
der mane der den sünder laitet. nu ruef si an. won es ist unmuglich
daz der sun der muoter iht verzihe. daz dritte ist daz ir gnade
ist gemain allen den die si an rueffent. also spriht sant iohannes.
o vrowe du bist der mane der da gemainlich liuhtet. du verseist
nieman din lieht. wa ist der mentsch der dich ie an geruofte. du
tailtist din gnade mit im. sant bernhart spricht ôch. vrowe du bist
gesetzet in des künges hus zuo aim fürsprechen. nu rueff
vrowe an sinen namen. daz er üns gnædig si. si tuot es und tuot es
gern. won daz si üns wol tuot. daz ist ir guot und nütze. und och
üns. won so si ie me git. so si ie me hât. und wirt ir vroede mit
gehoehert und gebraitet ir ere in hymelriche und in ertrich. entriuwen
si tuot es von rehte. und tæti si es nit si tæti unreht. nu
merkent es ist geschriben reht. waz der mentsch verliuset swer daz
vindet. der sol es dem wider geben dez es ist. ze glicher wis ist es
umb ius und ünser vrowen. si hat sunden daz wir verlorn hant. waz
ist daz. entriuwen daz ist diu gnade. won do ünser muoter eva ungehorsam
wart. do verlor si allem mentschlichem künne die gnade. und
die hât si sunden. und merkent wie. do der engel zuo ir kam und
si gruoste und sprach. got gruetze dich vol der gnaden. do
vant si die gnade. do an der selben stunt enphieng si got. und mentschen.
von dem hailgen gaiste. do vant si wærlich die gnade. die
eva verlorn hatte. man liset von ir daz si erschrac do der engel
zuo ir kam. do sprach er zuo ir. niut enfürhte dir. du hast die gnade
funden die eva verlor. sit wir si nu beziuget hant daz si funden
hat daz ünser ist. so ist daz sicherlich reht. daz si es üns wider geb.
alz spriht ain hailge. vrowe du hast die gnade sunden die wir da
verlorn hant. vrowe nu ist es reht daz du si üns wider gebest.
der mân ist daz aller næhste gestirne dem ertrich. also ist ôch
ünser vrowe diu gnædigost und diu næhste mit ir gnaden den sündern.
ich sprich es mit der hailgen urlob. daz si alle sint gnædig
und guot. doch ist si gnædiger und guoter. dirre man verlor den
drittentail siner kraft. an der stunde do ir liebes kint an dem criutze
hieng won do waz ir also we. als ir ain swert durch ir herze
gieng. won si minnete ir kint. von menschlicher nature me denne
ie dehain muoter ir kint. so minnote in ôch ir sele me von gôtlicher
minne denn iekain sele. und da von moht ir wol we sin. do si in
so iæmerlich sach hangen vor iren ôgen. es sprechent die hailgen
und die maister. daz ir reht wæri als aim mentchen dem ain swert
durch sin herze gesteket wære. und daz weder sterben noch leben
môhte. also sprechent si daz ir wæri do si sah ir hertzbluot vor ir
also iæmerlichen hangen. owe vil suessiu vrowe sag üns wie diner
sele wære. owe. mir was von inneklichem laide so we. daz mir so
gar waz gebrosten. daz ich niut kan gesagen wie herzeklichen we
mir waz. ich mohte weder sterben noch leben. und waz min quale
also grôss daz älliu herzen nit erdenken kunnent wie we mir waz.
an der stunt verlor der mâne daz dritte tail siner kraft. do si ir
herzbluot verlor. nu bittent die gnædigen und die guoten vrowen
daz si üns gehelsi dar. da tusent iar sint alz ain tag alz der
wissag sprichet. daz ist in dem hymelrich. amen.
von der sele beraitunge.
der wissag ysayas sprichet. lieben tohtra von syon enphach dinen
herren und dinen künig. er kumet dir ze troste din behalter
und din got. an disen worten sont wir driu ding merken. daz
erst. wer der si der da kumet. daz ist der minneklich gottes sun.
von hymelriche der ain küng ist über alle künig. und ain fürste aller
fürsten. daz ander ist wie er kumet. er kunt senfteklich. und suesseklich.
und tougentlich. alz daz tow des maigen. also minneklich
alz daz edel tow uff den bôm vallet in dem bluegenden maigen.
also vallet ünser herre mit siner gnade in die sælgen sele. und
machet si an allen tugenden bluegend. und fruhtend. reht alz der
edel bôm blueget und fruhtet von dem towe des maigen. owi
rainniu sele enphach wirdeklich und loblich daz edel gôtlich towe.
berait dich mit tugenden daz du mit minneclicher andaht got enpfahest.
in dim hainlichen gebett mit siner gnade. und fliss dich daz
du an allen dingen die gnade mit tugenden uebest. daz dritte ist
daz du merken solt wie du den hymelschen künig enphahen solt.
du solt in enphahen als er ze ierusalem enphangen wart. an dem
palm tage. im wurdent dri eren erbotten. sümlich liute zugent diu
klaider ab. und wurfent si an den weg. da ünser herr hin riten solt.
daz er dar uf ritti. sümlich liut nament bluomen und gras. lôb und
este. und wurfent es ôch in den weg. sümlich liute sungent im
niuwiu lob engegen. ze glicher wis sol ain ieglichiu sælgiu sel
got enphahen. zem ersten male solt du diniu ältiu klaider ab
ziehen. daz sint din alten sünde und untugende. und swaz boeser und
süntlicher sitten an dir ist. die solt du abe lassen. und solt dich klaiden
mit niuwen klaidern. drier hand klaid solt du an legen
engegen disem künig. du solt dich klaiden mit rotem sämit. daz ist
diu gôtlich minne. ân die niemer kain mentsche iht guotes oder lobliches
getuon mag. und dar umb ist es wol notdürftig. fit wir nit
guotes ane gôtlich minne getuon mugent. du solt dich och klaiden
mit wissem sämit. daz ist rehtiu kiunschkait an lib und an hertzen.
daz ist ain klaid daz got sere minnet. daz dritte klaid daz ist ain
violvar sämit. daz ist rehtiu demuetkait an allen werchen. won daz
ist ain tugent die got von hymelrich uff ertrich zôch. uff der er
ruowen wil. und da von sol sich diu sele mit demuetkait klaiden.
diu da wil daz got uff ir ruowen sülle. zuo dem andern male
solt du bluomen und gras und ôlebomes zwiger engegen dem hymelschen
küng spraiten. die bluomen daz sint tugentlich gedänk
und tugentlichiu werch. daz gras ist stæte und suessiu girde
nach der hymelschen suessekait. des ôlbomes zwiger ist miltekait
und senftekait die du dinen bruodern solt ôgen so si betruebet sint.
daz solt du in mit milten mit senften. und mit suessen worten. minneklichen
benemen. so gist du ünsrem herren des ôlbomes zwiger
swenn du im sin gemaheln guetlichen troestest. zuo dem dritten
male solt du disen küng enpfahen. mit aim niuwen lob. daz ist daz
du in solt loben mit singenn und mit lesenn. und solt daz alz froelich
tuon alle tag daz got da von gelobet werde. und sin lob sol dir
also suesse sin. daz es dim hertzen und diner sele ain vroede und
ain wunne si. und sol dir ze allen ziten niuw sin. owe sælgiu sel
lob dinen minneklichen schepher. gedenk an die mänigvalten gnade
die er dir hat getan. und noch wil tuon. und loben iemer
mere. got loben und got dienen. daz ist daz wunneklichost leben
daz ie wart. nu tugenthaftiu sel lob den wunneklichen got mit
hertzen und mit munde. lob in von aller diner kraft. da dir an lob
gebreste. daz du sin lob nach sinem werde nit volrecken mugest.
und nach diner sel girde. da bevilch sin lob für dich den brinnenden
seraphin und bitte si und alles hymelsch her mit hertzlicher
girde. daz siu den gegenwürtigen got der ir herre und ir künig ist
für dich lobent. und daz si in für dich bittent. daz du zuo der geselleschaft
komest. daz du in denne ân ende werdest lobend. amen. von dem wort gottes.
unsers herren wort sol in iurem hertzen wonen spricht sant paulus.
zwaiger hand gottes wort sont ir merken. ains ist gottes wort.
und ist got selbe. daz ander ist aines ieglichen predigers
wort. daz ist von gotte. und ist doch nit got. daz wort sont ir also
enphahen. daz ez wone in iuwrem hertzen. swa der prediger hin
lofe. daz ir mit gottes worte iuch selber lerint und manent. daz dir
der prediger in geschnide und gemale. daz solt du bachen. wilt du
iemer us lôffen bitten brot. nit bachen selbe din brot. daz dir der prediger
sage daz gehalt in dim hertzen. und lere dich selber wie du
tugent uebest. und guetiu werch. sterke dich selber. so dich dekain
kumber anvalle mit gottes worte. nim gottes worte ze aim schilte
in dim strite. und biut in für ze allen orten. swa dich die vigint
wellent verwunden. da wêr dich stärklich mit gottes worte. vehte
dich an unkiunschi. daz vertrib mit arbait dins libes. vehti dich
an zorn. daz vertrib mit gueti. vehti dich an ungedultekait.
daz vertrip mit gedultekait. vehti dich an hoffart. daz vertrip
mit demuot. vhti dich an trakait. daz vertrip mit dankbæri.
vehti dich an gitkait. daz vertrip mit williger armuot. kurtzlich
swaz dich anvehti von untugenden. daz vertrip mit tugenden. aso
leret üns sant paulus. in der selben epister. wie wir üns beklaident
mit tugenden. ir sont an legen sprichet er daz klait der tugend.
lieben kint flissent iuch miltekait. erbarmhertzkait. kiunschkait.
demuetkait. gedultekait. senftekait. won dise tugent sint alle der selen
klait. und über diz tugent alle. sont ir iuch flissen der minne. diu
ist ain brutmantel der selen. da mit si wirt got gefueget ze ainer
brut. won ân die tugent der minne ist kain tugent hymelriches wert.
und aber von der tugent der minne so werdent alle tugent
hymelriches wert. ân die minne sprichet er gevallet got enkain
tugent. der tugent nit minnet durch iren nutz. der môhti si minnen
durch ir edelkait. man liset von aim haiden. der hatte alz edel gehügde.
daz er nit guotes mohte vergessen. swaz im aber laides
geschach dez vergass er zehant. also solt du sælger mentsch haben
ain guot gehügde. swaz du guotes hoerest von gotte sagen. und von
tugenden daz solt du gehalten untz es dir ze statten kome. und alz
dich denne dehain arbait an gat. so nim für dich die guoten werch
die du gehoeret hast. und troeste dich da mitte. und hilf dir selben
din arbait tragen mit gottes worte. du solt dich selben leren und
predigen tugent und guot leben nach der hymelschen vroede dik
gedenken. trost an got suochen. der prediger wære dir dik ze verre.
rat und troste an im zesuochenne des du bedarft ze libe
und ze sele. er ist vol suesses trostes. volkomenes rates. vol miltekait.
erbarmehertzkait. und aller tugent hundert tusentvaltig. da suoch
allez daz du wilt. er git dir suesseklichen trost. nu spricht sant paulus.
gottes wort sol wonen in iuwrem hertzen. daz ist daz lebend
wort cristus. ünser herre. von dem sant iohans schribet. daz wort
in dem angenge. daz waz daz angenge. daz waz diu hailig gothait.
diu ist ain angenge und ân angenge. und ain ende. und ân ende. dis
wort daz wart gesant her in ertrich. und waz doch wonent in hymelriche.
er waz in sins vatter hertze wonent und in siner muoter
schôz sugend. dis wort wart ze flaische an der stunde do er enphangen
wart. in der rainnen mägde lip siner muoter. von der nam er daz
flaisch. und daz vil rainne bluot daz an irem vil rainnen lip was.
und wart mentsche in ertrich. und waz hie mit üns blibent.
und waz doch in sins vatters schôz. wonend. man sprichet. got geschuof
mit aim worte hymel und erde. daz wort waz sin lieber sun.
ünser herre waz daz lebend wort. daz hie waz uff ertrich und doch
dester minder nit inhymelriche. alz ir hoerent daz ains mentschen
wort die kraft hat. daz ez älliu mentschen enphahent die es hoerent.
und doch daz wort ungetaillet ist. nu merkent daz hie bi. so ain
prediger gottes wort sprechen wil. so gedenket er waz er sprechen
wil. so wirt daz wort geboren in dem hertzen. und kumet in den
munt. von dem hertzen. so git er ez denne allen den die in hoerent.
in ir oren. so fliusset ez denne von den oren in daz hertze. gantz
und ungetaillet. wirt ez ieglichem geben. und blibet ez doch dem
priester. sit nu dis mentschen wort die kraft hat. so ist
gottes wort. daz got. selb ist. tusentstunt kreftiger. daz ez sich wol
mag taillen ungetailten. also daz er sich her in ertrich gap. ze sehenn
und ze hoerenn und doch in sins vatters schôz waz wonent. und alz
ir och sehent. daz wir ünsers herren lichamen enphahent alz daz
suesse wort. ieglich mentsch enphahet got volkomenlich und gantzlich.
und ist er doch in siner kraft nit minder denn er. e. was. des
merkent ain glichi an der creature. diu sunne stat in der hoehi dez
hymels. und git ir schonhait. und ir lieht aller geschephte. har in
ertrich. und wirt doch der schin und diu klarhait der sunnen nit
gesundert von ir. also schain daz lieht. ünser herre ihesus christus.
har in ertrich. und wart doch nie geschaiden von sins vatter hertzen.
diu hymelsch sunne diu schain herab durch daz venster. und
erliuhtet daz tempel. daz venster waz sin suessiu muoter. durch die
schain er in dis armen welt. und erluhte daz tempel. daz waz diu
cristenhait. diu wart erliuhtet von siner mentschait. also sprichet
sant iohannes. daz er ist ain lieht. daz alle die welt erliuhtet. und
von dem älliu diu welt ir leben und ir wesen hat. nu pruevent
wol disiu wort so diu sunne nimt von dem glas dez glases varw so
verwertet sich der shin dar nach. wiss. rot. gel. blaw. gruene. und
swaz varwe daz glaz hat die nimet diu sunne an sich. also tet ünser
herre ihesus christus. er schain in daz luter glas. in der suessen
mägde lip. und nam die rainnen mentschait von ir. daz ir rainer
magtuom nie wart verwertet. waz nimet aber daz glas von der
sunnen. daz tuot es klarheit und luterkait. und also nam ôch ünser
herre von ünser vrowen die mentschait. und aber si von im luterkait.
und klarhait. ez ist wâr daz si luter und klar und rain
waz und unverwertet von allen sünden. doch waz si also daz si wol
môhti han gesündet. aber do si der hymelsch sunne durch schain. do
wart si so klar und so luter. daz si für daz nie mohte gesünden.
hette si ioch gern gesündet. si enmohte. was aber diu sunne von dem
glas neme daz merkent. ir sehent wol die sunnen schinnen durch daz
glas. und nimet ir schin dez glases varwe an sich. und blibet doch
daz glas gantz und unverwertet. und verliuret och diu sunne ir kraft
und ir schoeni niht. also nam och diu lebende sunne des glases
varwe an sich. daz was siner muoter glichi. munt. ogen. nasen. brauwen.
hende. und älliu siniu gelid. warent reht gedræget nach ir libe.
und nach ir geschephde. er waz ir gelicher denn ain ander kint
siner muoter. won ain ieglich mentsch ist zwaier mentschen
kint. und ist an dem munde siner muoter glich. und an den ogen
dem vatter. und ist also getaillet. und also ist ez och getaillet an
der liebi. aber diu rain maria hat ainen ungetailten sun. an liebi
und an gelidern. dis waz daz wort daz von hymelriche in ertrich
kam. und dis wort sol üns leren und manen alle wishait. alle
tugend. alle sælikait. won ez ist volkomen an wishait. an gueti an
suessekait. sant paulus sprichet. ir sint ain tempel gottes. und ain
hus. nu wissent ir wol swa ainer edelr fürste wonen wil in aim
hus. an dem huse muossent vier ding sin. es muoss schoen sin und
wit. und stark. und wol beraten. won wær ez unstætig so gezæm aim
grossen fürsten drinn übel ze wonenn. wæri ez och enge so gezæme
aim grossen fürsten aber drinne nit ze wonende. won
er mônte mit sim lieben gesinde nit drinne bliben. wær ez nit
stark. und wæri vellig. daz die wend sigint. so blibe er och ungerne
drinne. wær ez och unberaten und wær oede so gezæm im aber
übel drinne ze sinne. disiu selben vier ding muossent wir an üns
selben vertriben wellent wir gottes tempel sin. zem ersten muossent
wir han rainkait. nu sprichet ain hailge. swer rain wil sin. der
muoz striten wider im selben. nach der rede mag nieman ane striten
sin. swer nu sin hus sin hertze wil raine halten. der muoz striten
wider die flaischlingen bekorung. und wider den gaischlichen sünden.
daz ist frasshait. und unkiunschi. wider der frasshait sol man striten
mit vastenn und swach spis essen. wider die unkiuschi sol man
striten mit veniande. bettend disciplin nemend. und mit arbaitend
an guoten werchen. hie mit überwindet man die flaischlich
bekorung. nit allain vervahet rainkait dez libes. man muoz ôch rainnes
hertzen und rainnes willen sin. alle die wile so daz hertze und der
wille raine sint. so schadet nit diu krankait dez libes von der nature.
noch dan muoz man striten mit den gaischlichen süden. daz ist
hohfart. zorn. nid. hass. gitkait. dis untugend und ain ieglich untugend
sol man überwinden mit tugenden. wider die hohfart sol man
sich demuetgen. under din obren. under din glichen. und under din
swechern. so überwindest du die hohfart. wider den zorn. sol man
han senfti und lindiu wort. daz stillet zorn. wider den nid. gunste
und dienst. wider den hasse minne und liebi. wider gitekait willeklich
armuot. und gern gebresten han. und lassen daz man wol môhti
han. so man denn die untugend alle überwunden hat. so
sol man denn in gotte ruowen. ez ist och denne ruowens zit. nu
lieber mentsch behalt dinen lip rain durch dez schatzes willen der
drinne verborgen ist. daz ist diu edel sele. die solt du behueten vor
allen untugenden durch des grossen gottes willen der drinne ruowen
sol. und solt got eren durch dich selben. der mentsch der alsuz
überwindet an im selben baidiu flaischlich und gaischlich sünde. so
der von dirre welte schaidet. so wirt sin sel enphangen an der hymel
porten. mit grosser vroede. mit lob. mit sange. und wirt gekroenet
mit ainer guldinen krône. und wirt gezieret mit ainem schappel von
bluomen. denne wirt diu sel sich vroewend in gotte. und mit gotte.
und mit allem hymelschen here iemer eweklich. daz ander ist.
daz daz gotzhuse wit si. daz ist aber ünser hertz. daz sont
wir witen mit der minne. alz sere daz wir all mentschen drinne
bevahent. wir sont den friund minnen in gotte. daz wir allez daz
an got kerent daz wir an im minnent. wir sont och die vigint durch
got minnen. zuo dem dritten male. sont wir och stark sin. daz
ist also ze merkenn daz wir got sont starklich getriuwen. und swaz
üns arbait an gat. so sont wir im dez getriuwen. daz er ez durch
ünser sel hail habe über üns verhenget. und sont ez nit anders versehen
won daz er ez allez durch guot über üns verhenget. und üns
den lon da mit meret. swel mentsch alsuz älliu ding diu ez an gant
enphahet. daz hat wol ain starkes hertze. da inne got dem grossen
fürsten gezimet wol ze sinne. zuo dem vierden male sont wir sin
eraten mit edelm gesinde die guoter zuht sigint. und die
ünserm herren wol gezæment. daz gesind sint die hailgen engel.
patriarchen. propheten. zwelfbotten. matrer. bihter. und die rainnen
mägde. die solt du mentsche allweg tragen in diner gehügde. in disem
huse gezimet wol ain erberiu wirtinne mit wolgezognen iungfrowen.
die wol zuht und ere kunnent. daz sol sin diu hymelsche und die
aller erberost wirtinn ünser vrowe sant maria. mit den rainen mägden.
und den kiunschen. die sont daz hus zieren. und die süllent wir
ze allen ziten in iuserm hertzen tragen. und sont gedenken wie si
daz hymelrich erstritten und gewunnen hant. und sont och wir nach
den selben eren striten. und sont üns flissen rainkait an lib und an
hertzen. und swaz tugend an irem lebenn wir erkennent und guoter
werche. dez sont wir üns allez flissen. daz ôch wir daz
behaltent an ünserm lebenn. so hant wir ain berraten hus in dem
got daz lebend wort wonen sol.
von ünser vrowen.
unser vrowe gelichet sich ainer rebun. vnd sprichet. ich bin alz ain
rebe frühtig. durch dri sache gelichet si sich ainer rebun. diu erst
ist daz diu rebe blueget. und swenne daz ist so fliuhet daz ungewürme
der von. ze glicher wis. ünser vrowe bluote an allen tugenden
alz volleklich. daz ir dehain bozhait mohte nahen. daz ander
ist daz diu rebe bliuget mit ir schatten der sunnen schin. also tuot
och ünserr vrowen gebet. daz kuelet ünsers herren zorn wider dem
sünder. daz dritte ist daz diu rebe untære ist ussnan an der rinden.
und bringet doch vil edel fruht. also waz diu hymelsche win
rebe ünser liebiu vrowe demuetig. und verworfen ufwendig.
und brahte den hymelschen win. uf dirre reben wart drier hand
win gepflanzet. wis win. rot win. und gewürzter win. der wiz
win waz ir mägtlichiu kiunschi. da von si ünser herre lobet. daz si
sigi ain zwirent beschlossen garte. won si rain waz an lib. und an
hertzen. ir kiuschi über triffet spricht ain hailig. aller mentschen
kiuschhait. der rot win daz ist ir minneklichiu minne. die merkent
in dri wis. du maht got minnen dur din selbes willen. daz ist
also. daz du in minnest durch alles daz. daz er durch dinen willen
ie getet. der minne solt du im lonen. der minne lon ist den er
dir dar umb git. diu gôtlich an gesiht. und diu hymelsch vroede.
won daz ist der pfenning den ünser herre allen den git. die in sim
wingarten arbaitent. du maht och got minnen durch
sich selben. daz ist also. daz du in durch sin tugend minnest. durch
sin schonhait. durch sin suezkait. dur sin miltekait. und aller maist
durch sin volkomnen gueti. der minne lon ist aber. daz din sele sol
sin da got ist. nu sprichest du vil lihte. owi wa ist er denne. sit
daz in hymelriche noch ertrich begrifen mag. dez antwürt ich dir.
er ist in im selben. so fragest du fürbaz. und sprichest. owe sol ich
denn mit dem lon genuog han. so sprich ich. ia zwar. so üns got
gesach. won da wirt gefueget daz binlin zuo dem honig. diu nahtegal
zuo der harpfen. der ysop zuo dem balsam. der hyrtz zuo dem
ewigen brunnen. der stern zuo dem liehten sunnen. da vroewe dich
sælgiu sel. iemer und iemer ân ende. won du sin solt da got ist. und
also in in solt gefueget werden. du maht ôch dich selben minnen
durch got. won er dich geschaffen hat. und dich also sere
geminnet hât. daz er mentsch dur dich wart. dich selben solt du
also minnen. daz du dir selben kain ding ze guote tuegist durch dez
libes gemach. won allaine durch got. daz du im dester lenger gedienen
mugest. der minne lon ist. daz du solt singen und wuessen.
schrien und reuffen. o herre du bist min. und ich din. ich bin din
kint. du bist min vatter. ich bin din geschepfde. du bist min schepfer.
ich bin din iunger. dv bist min maister. ich bin din sele. du bist min
sælde. du bist min vroede. du bist min ere. du bist mir alles daz ie
sælges wart. du bist min tail daz beste. diz dri minne hat ünser
vrowe. dar umb hat si och dri loene enpfangen. und dar zuo noch
me denn alle zungen mugent volbringen. der gewürtzde win der
us dirre reben wuochs daz waz ir vil liebes kint. ihesus christus.
an dem vil mänig tusent edler wurtzen sint. daz sint sin
edlen tugent. aber zwo aller edlesten wurtzen sint an im. daz ist
diu gothait. und diu mentschait. waz wurzen hat er me. entriuwen
do ist er der schoen got der riche got. der stark got. der wis got
got der ewig. nu fuege daz zesamen. so ist er diu schoene richait.
diu riche schonhait. diu starke wisshait. diu sælig ewikait. diu ewig
sælikait. den ersten win schenket man in silbrinen kôppfen. daz
sint diu schoennen und diu suessen wort von gotte. den andren
win schenket man in guldinen kôppfen. daz ist diu gotlich warhait.
an siner minneklicher gelübde. also daz üns mit gegenwürtiger warhait
got wirt gebend allez daz er üns hat verhaissen. und noch denn
tusentstund me. daz enzündet die minne in dem hertzen.
und raitzet uff den dienst. den dritten win schenket man uff
saverinen kôppfen. daz ist ain rainnes hertze daz got in im hat. und
mit im froelich umb gat. und mit im uf und nider gat. und in durch
enhain ding lat. und dem laid ist alliu missetat. und nit entuot ân
gottes rât. zuo andren tugenden die der mentsch hat. so sol er sich
flissen sunderbar fünf tugend. diu erst ist swenn du an din gebet
gast. daz du diniu ogen und din ussren sinne besliessist. und ker
denne alle din gedenke. und din girde krefteklich an gotte. diu
ander ist swaz ünser herre tuege. daz dich daz allez guot dunk. und
daz ez din wille si. won dez sint wir schvldig. diu dritte ist daz
du dich flissist. daz du alliu diniu ding tuegist in rehter demuot.
diu vierde ist daz du dich flissist daz du gedultig sigist.
in diner arbait. diu füfte ist daz du allez daz du tuegest. daz du
daz anvahest und vollendest in ünsers herren namen. dar nach solt
du dich flissen drier tugend in allen dinen werchen. diu erst ist
gottez vorhte. daz du gedenkest. daz ünser herre mit sinen gôtlichen
ogen din lip und din sele luterlich schowet. diu ander ist demuot
won alz vil wil dich ünser herre erhoehen. alz verre du dich demuetigest.
diu dritte ist daz du an allen dinen werchen so dv tuegist.
alwegent gedenkest. waz got dar an aller liebst und aller loblichest
si. daz du daz tuegest. von dem nutze ünsers herren behügde.
do sant bernhart an sim ende lag. do liez er sinen iungern diz
selgeræte. und sprach. lieben minen iunger. sit daz ich ain gaischlich
mentsch wart. so flaisse ich mich. daz ich mich rainte von allen
weltlichen dingen. und nam minen schepfer in min hertze mit allen
sinen noeten. und gedahte an sin kinthait. wie er gewunden wart in
diu tuechlin. und wie er geleit wart in die krippe. wie er
sin bluot goz. in der beschnidunge. wie er mit grosser arbait erzogen
wart. ich gedahte och an sin vasten. und an sin wachen. und
wie er versuochet wart. wie dik er muede von bredienn wart. und
von mänger anderre arbait muede wart. wie dike er hungrig und
durftig waz. wie er über die sünder wainte. wie vil er itwizze
vertruog. von den boesen viunden. lasterz und schanden. und nam in
min hertze sin crone. sin criutze. die nagel und daz sper. und von
sölichen gedänken kament mir siben nütze. der erste, daz waz.
swenne ich an in gedahte so wart ich alz durnähtig und raine. rehte
alz ich nie sünde hetti getan. der ander waz. swenne ich dar an
gedahte. daz ich also grossen schatz gewan von tugenden und wart
alz rich alz ob ich tusend iar nach tugenden hetti geworben. der
drit nutz waz. do ich dar an gedahte. daz mir der hymel
offen wart. und ich dez gewisse waz. wære ich innen dez tot. daz
ich ân underlaz ze hymel komen wære. der vierde waz. swenne
ich dar an gedahte. daz ich denne uf gerihtet wart in widerwärtekait
und in arbait. der fünfte waz. so ich dar an gedahte. daz si
mich denne demuetegetent in franschmuetkait. und so mir min ding
wol gie. der sehste waz. so ich dar an gedahte. daz si mir denne
frid mahtent entzwüschent mir und minem schepfer. der sibend
nutz waz. swenne ich dar an gedahte. daz si mich denne wis machetent.
ünsers herren willen ze erkennende den er hat gegen mir. und
diz gedenke warent also stæte in mim hertzen. daz nie dehain gedank
da herberg gewan. der unreht wære. und widerzæme. dez ist
got selber min geziug. und min bruoder. daz ich all min zit von
suz getaner materie rette. diz sel geræte lie der guote sant bernhart
sinen iungern. daz och siu mit sölicher materie umb
giengent. und daz bi im lernetind. und also sont och wir bi disen
selben worten gemanet sin. daz och wir mit semlichen dingen ünsriu
hertzen bekümberrent. dur der nütz willen die sant bernhart der von
enphie. alz wir gehoeret hant. daz ôch wir die enpfahen muessint.
dez helfe ünz der vatter und der sun. und der hailig gaist. amen
von der sele closter.
in der sele closter sol got ünser herre prior sin. beschaidenhait
subrior. armuot schaffner. vorhte portner. demuetkait gewant
maister. minne diu regel. warhait der lesmaister. der hymel diu
schuole. togeni dez hertzen diu zelle. bischaft der hailgen sont diu
buoch sin. gnade der sigrist. behaltnust dez zites. die gloggan. andaht
der kor. gottez lob der sänger. dankberi sol daz ampt der zit
sin. riuwe diu kuchi. gôtlicher trost der koch. gehügde guoter dinge.
der keller. die engel sont die pfleger sin. bihte daz wäsch hus. gehügde
dez tôdes. der kilchof. masse der reventer. kiunschi.
der dormenter. ain riuwigez hertze daz bette. gôtlichiu erkantnust.
daz lieht. erbarmhertzkait daz siech huz. der gedenke ervislvng.
der gast maister. mit got und von gotte reden. daz redehus. rehtekait
daz capitel. gehügde ewiger dinge. der bongarte. uebung der
tugend. der criutzgang. dez libez gelider sont die undertan sin. diz
ist ain ordenung der sele kloster. nach der älliu kloester geordnet
sont sin. won swelez suz nit ist geordnet. daz sont ir wissen. daz daz
ain kloster dez libez ist. da der tiuvel prior ist. vor dem ünz behuete.
der vatter. und der sun. und der hailig gaiste. amen.
war umb got mentsch wart.
ir sont daz wissen daz nah der hailgen lere verdirbet kiunschi in
iugend. demuot in richtuom. miltekait in geschäfte. warhait in vil
rede. diu hailig minne in dirre unstæten welte. daz disiu welt
unstæt si daz sehent wir wol alle tage. wie unminneklich si iren
minnern urlop git. und swer daz reht bedæhti. dem solte ir minne
wol unmær sin. durch die minne dez minneklichen gottez.
der so gar minneklich ünz geminnet hat. siner minne zaichen tet
er ainz malez kunt aim guoten manne do er lag an siner andaht.
und also gedahte. ia herre. waz maindest du da mit. daz du ainen
so grimmen tot dur ünz litte. daz du den mentschen etswie anders
nit lostest. do antwurt im ünser herre und sprach. daz tet ich durch
fünf sachen. diu erst ist. do geschuof ich den mentschen ze lob
mir selben. da von so engunde ich niemanne der in losti won mir
selben. diu ander ist daz ich in geschuof nach miner gôtlichen
wizhait. mit minen handen. daz getet ich nie dehainer slaht creature
me. da von minnete ich in so sere. daz ich in selbe loste. diu
dritte sache ist. daz ich in geschuof nach mir selben. in miner gelichnust.
daz getet ich och nie dekainer schlaht creatur me. da von
twang mich diu minne daz ich selbe min selbez glichnust
wolte loesen. diu vierde sache ist. daz ich in geschuof über älliu
ding. und erhohte in über alle creature. und waz niut hoehers denn
der mentsche won ich allaine. und da von wolte ich nit. daz in iut
lozte daz niderre wære denn er. und dar umb lozte ich in selbe.
diu fünfte sach ist. daz ich dez mentschen minne so sere begerte.
daz ich niut wolte daz er dehain ding für mich minneti. won ich
wiste daz wol. swer in erloest hetti. daz er och den für mich geminnet
hetti. und da von loste ich in selbe. und han durch sine
minne alle minne übertrossen. mit mim minnenden tode. durch daz
mich niemer mentsche volle geminnen noch volle loben künne. dar
umbe han ich sin minne so tiure koffet. daz wir in also geminnent.
alz er üns geminnet hat. dez helfe ünz der vatter. und der sun.
und der hailig gaist. amen.
sante iohannes
ut angelum stantem. in sole etc. v. m. etcetera. disiv wort scribit
sanctus iohannes in apocalipsi. er sach einen engil stan in der svnnen
vnd screi mit einer grozen stimme. komint allis das gefügele
daz in dem himil flivgit. vnd samenent ivch ze eime grozen ezzene
gottis. daz wort ist wol ze vernemene von dem grozen tage. so man
aller heiligen tag begat. nv ist vns bi dem engil bezeichent ein
iegelich prediger. bi der svnnen ist bezeichent div heilige
scrift. da er inne sol stan. vnd daz er screi eine groze stimme. daz
bezeichent die grozen girde die der predier sol han ze gottis worte.
vnd alse der engil sv latte. also sol ovch der predier alle liute laden
zze dem himelriche wan das der engil sprach koment allis das gevôgele.
daz in dem himel flivgit. da bi sint vns bezeichent. alle die
heiligen selen die ze himelriche sint. vnd ovch div menschen div
noch vf ertriche sint. vnd abir mit ir girde vnd mit ir gedanke
zehimelrich wonint. alse vns. sant paulus lerit. vestra conuersatio
nv lisit man von ezzinne. einis git demensche. daz ander git vnser
herre. vnde vnser herre ladit allewege den menschen ze dem ezzene.
das er da git. vnd kvmit er aber allewege vngelat ze des menschen
ezzen. vnd da von lisit man in apocalipsi. das vnsir herre allewege
stat vnd bozzet ze des menschen herze. vnde verzihet im doch vil
menik mensche sinis herzin. vnd in wil sin liht in lazen. dar an
merkin wir vnsirs herren erbermede. vnd sine gvete. das er
allewege der bessir ist. vnde vns nach gat. vnd das er abir alle
wege den menschen ladet. dar an merken wir abir sine gvete vnd
des menschen krancheit. daz wir niht gvotis mügin getvon ane sine
gvte. nv svnt ir merkin vier ding an den ersten worten daz erste
ist daz der engil sprach. koment mit dem worte sin wir geladit
darvmbe das wir ane schame dar komen. wan swer ze einer hochzit
keme vngelat. der mvese wol schamerot werden. vnd darvmbe
daz wir ane schame dar komen so sin wir gelat. vnd dannan von list
man von einem fürsten der hat ein hohgezit. vnd hatte der fürste
eine vrowen div hiez ivdit vnd sante zvo ir einen erberen bottin.
vnd hiez in disv wort sprechen. ein gvote ivncvrowe sol komen ze
mime herrin ane schame. vnd sol ezzen mit mime herren. vnd sol
mit ime trinken win mit vrovden. vnd das glosit ein heilig man. vnd
sprichit. ez in ist in hein dink gvot wan des alle livte gerent.
vnd daz sich selbe offenet. vnd sich selben meret. vnde also sol ein
broder gvot sin. daz sin alle die livte gern. intrvwen swel brvoder
sich vlizit gvoter zühte. gvoter sitte. vnd schoner geberde des gerent
alle livte. wiltu denne allen livten wol gevallen so vlize dich daz
dv an allen dinen werken sist rehter vnd gvoter geberde. vnde dan
von sprichit. sante peter. lieben kint ir svnt ivch vlizen das ir so
gvote sitten vnd geberde habent. swer ivch sehe des er got anivch
lobe. daz ivch ivwer zvht vnd ivwer sitte geeren. vnd die ivch
scheltint. vnd ivch verspottint. hinder ivch das ivch die werden
lobende. so siv ivch gesehent. vnd daz si ivwere zühte. vnd ivwer
selden gerent. ein gvot broder sol ovch sich selben offenen in der
bihte. daz er in hein dink vngeoffent laze dvr schame noch dvr
forhte. ein gvot broder sol ovch sich selben meren mit der minne.
wan div minne ist bezeichint bi eime steine der die nature hetti
swas der mensche mit bervorte daz das sin were. ze gelicher
wis ist div minne. div zivhit an sich allis daz si berverit. vnd
swas si ovch berverit daz ist ire. wan swaz der mensche an eime
anderen minnet gvoter dinge div sint sin. swer denne vil gvotis
welle gewinnen. der minne allis das er gvotis an eime ieglichen
menschen siht. alde hoerit. so ist es allis sin. vnd dan von ist div
minne gelich dem fiure. von des fiuris nature merkint. das fiur ist
heiz vnd swaz in das fiur komit daz zivhit es allis in sine nature
daz es im gelich wirt. ze gelicher wis ist div minne ein fiur. wan
si ist heiz. vnd allis daz si minnet daz ziuhit si in ir nature. das ez
ir gelich wirt. vnd da von svn wir minnen elliv gvote dink so ziehen
wir ez mit der minne in vns. daz ez vns gelich wirt. aber der
mensche der nidig ist. swas er gvotis an anderen liuten sihit. da von
wirt ime ze hant ein stvrm wetir ime herzen. intrvwen die liute
verlierent beidiv ir gvotin werk von dem nide. vnd daz andir
liute guotis tvont. wan von dem nide. das si anderen ir
heilis virbvnnen da mit virlierent si beident halb. vnd da von sol
ein gvot broder minnen allis das er gvotis an iemanne sihit. alde
hoerit sagin. so merent si sich. intrivwen swel broder alse guot ist.
des alle liute gerent vnd er sich selben offenet in der bihte. vnd
sich selben meret mit der minne. div sele mak wol ane schame ze
hove komen. vnd daz er si nemmit eine ivncvrowen. das bezeichent
daz si noch wahsen sol. man liset von dem wissagen zacharias der
was vil wunder alt. vnd solte ze einem male ein engil mit im reden.
der engil was so wise das er sin niht hate verstanden. vnd sprach
der engil ze eime anderen engele. rede mit dem kinde. vber das
wort sprichit sant ieronimus. daz in der engil nemmit ein kint. vnd
er so gar alt was. dar vber sprichit er. daz wir alle kint sin. wande
wir wahsin svn. nv sprichit. sant paulus. wir svn alle wahsen in
einen volkomenen man. daz ist. ihesus cristus. der was der erste der
ie von dem ertriche gewuohs in daz himelriche. vnd alle die
im nach wen volgen die svn wahsen von dem ertriche in das himelriche
in den volle wahsenen ihesum christum. also sol div sele sin
ein gvot ivncvrowe. vnd sol ovch wahsen von ertriche in himelriche.
intrvwen so kvmit si ane schame ze mime herren. vnd sol
ezzen mit mime herren. vnd trinken win mit vrovden. was sol div
sele ezzen wan daz wize korn vnd win mit vrovden trinken. vnd
da von sprichit der wissage ysaias. was ist sin gvte. vnd was ist
sin schoeni. wan das irwelte korn. vnd win der megede bluot. bi dem
irwelten korne virnemen wir sine gvete vnd bi dem wine sine schoeni.
den win sol div sele trinken mit vrovden. daz si sin schoenis antlüze
iemer sol ane sehen mit vrovden. das ist der win der megede bluet.
alse schiere so wir des wines getrinken. so werden wir alle bluegende
zemegiden vnd da von svn wir ilen. daz wir des wines getrinken.
wan swer des wines getrinket es sin witwen. alde.
e liute alde swie wir sin. so werden wir alle ze megeden blveginde
daz ander wort das wir vernemin svn daz ist daz er sprichet
saminent ivch. dar an svnt ir merkin daz wir mit samenvnge zehimelrich
svn komen. wan swer besaminet wirt. der vert mit vrovde
sicherliche. vnd da von sprichit der wissage ysaias. ir svnt vz varn
mit vrovden. vnd svnt hin komen mit vride. vnd svnt inphangin werden.
mit lobe vnd mit sange. vnd daz er sprichet ir svnt vs varn
mit vrovden. dar an svnt ir merken. daz wir mit samenvnge svn
varn. swa vil liute mit ein ander vert. die hant vrovde mit ein ander.
daz er denne sprichit. daz wir hin svn komen mit vride. daz
virnemen wir abir an die menigi. swer besament vert der in fürhtit
ime niht. swenne wir denne also hin komen. so werden wir inphangin
mit lobe vnd mit sange. vnd da von svn wir gerne in der menige
varn. so gelingit vns wol. also liset man von eime herren. der hiez
barach. der wolte in ein vrluge riten. vnd sprach ze siner
vrowen div hiez debora. ich in wil niht varn dv varest mit mir.
vnd vuor div vrowe mit im. vnd gesigiten an ir vinden. intrivwen
dar an merken wir. swer inder samenvnge vert der über windet alle
sine viende. vnd do der herre sine viginde hatte vber wunden. do
sprach div vrowe. ich bin div. ich bin div. div gotte wol singit.
vber das wort scribit beda. der mensche singit gotte wol. der in
hein heiseri het von sünden. vnd der ein gerihtig zvongen het. vnd
der in hein temphi het in der brvst. nv vernemen die sünde an heiseri.
vvan alse div heisiri irrit. daz der mensche nih wol singit. also
irrit diü sünde den menschen daz er gotte niht wol singit. der ovch
ein vngerihte zvngen het. div gerne hinder redit vnd verkert sinis
ebin cristen werk. vnd abir trege ist. got ze lobene. der mensche
singit ovch vbil vor gotte. der ovch denne de hein temphi het. in
der brvst. der singit ovch übil. bi der temphi vernemen wir den nit.
vnd swel mensche sinen eben menschen nidet sinis heilis. vnd
sinis geluckis. der het temphi in der brvst. das irrit in ovch daz er
nit wol singit vor gotte. vnd dannan von sprichet er daz der mensche
wol singit. vnd svezecliche daz in got gerne hoerit vnd neigit sin
ore ze sime sange. der ein liuter gemvete het. vnd in hein heiseri
het von sünden. vnd der ein gerihtige zvngen het. div nieman hinder
redit. vnd div bereit ist got zelobenne. der einen livteren geist het
vnd in hein temphi het von nide. daz er allis daz minnit das er an
ieman gvotis siht. vnd alse div gvote vrowe. debora sprach. ich bin
div. die gotte wol singit. also svn wir vns vlizen. daz wir gotte wol
singen. das wir in hein heiseri haben von sünden. vnd daz wir eine
gerihtigen zvngen haben. div nieman hinder rede. vnd allewege bereit
si got zelobene. vnd das wir ovch in heine temphi haben von nide.
das wir allis das minnen das wir an alr menlichim gvotis vnd heiligis
sehen so singen wir wol vor got. wir svn ovch vns vlizen. das
wir in der menigi varn. alse div gvote vrowe besament vuor. vnd
daz si alle ir viginde vbir want also vbir windet der mensche
alle sine viginde. der besament vert. aber den die sich gerne svnderent
den misselingit dicke. vnd dan von liset man von hern iacobes
tother wande si sich svnderde von dem gesinde. do gesach si der kvnig.
vnd minte si. vnd zuhte si. vnd benam ir. ir kivschikeit. intrvwen
also geschit noch allen den die sich gerne svnderent von der samenvnge.
die siht der tievil an. vnd nimit war ir svnderen sinnis. vnd gevallent
im alse wol. daz er siv minnet. vnd da nah beginnet er inenz
ze liebinne vnd reizzet siv vf das svndir dink. daz siv sich allis von
der samenvnge ziehent. vnd so er si also vaste drin bringit daz sv
nieman wen volgen. siv in willen allis ir sin für sich haben. so betrivgit
er si denne mit sinen boesen listen daz siv ime volgent. vnd
wirsit si denne in etliche sünde. vnd sint denne da mit virlorn. intrvwen
da von svn wir vns niht svnderen. vnd svn vns hveten vor allen
svnderen dingen. wan es ist gar vngewerlich. der tivvil ist
gar listik. das er dicke mit gvotim bilde den menschen verleitit. dar.
dannan ime nieman gehelfin mac. vnd dannan von svn wir allis in
der samenvnge varn. so varen wir sicherliche. wir in svn wedir
vornan für varn. noch hindan nach komen. wir svn allewege varn in
der menigi. nv wen eteliche livte für varn. vnd wen e. fliegin. e.
si gevederen. daz sint. die sele. die sich svndirre dinge vz nemint.
von der samenvnge. die wen lüzil ezzen. vnd noch minre slafin. vnd
wen niemer irwarmen an dem bette. vnd ginemint also vil venien
vnd disciplinen daz si also tovp werdint. daz siv in wizzen was si
schaffint. intrvwen. so die wenint fliegin so vallent si. vnd werdent
dicke die hindersten die die vordersten wen sin. vnd dan von sprichit
der wissage daz die aller sichirlichiste varint die in der menigi
varint. vnser herre enwolte niht eine zehimelriche varn. er vuor
mit einer grozen schar. beidiv engil vnd menschin. intrvwen
da bi gab er vns ze merkene. daz ovch wir mit samenvnge dar svn
varn. so varen wir vroeliche. vnd also. scribit sante iohannes in
apocalipsi. daz im wart irzeigit zwelf schar. von den zwelf geslehten.
vnd ieglicher schar waren zwelf tvsint. vnd sach do eine schar
div was so groz daz si nieman geahten kvnde. das bezeichint. daz
ovch wir mit menigi vnd in der schar zehimelriche svn varn. so
varen wir vroeliche. vnd werden wir enphangen mit lobe vnd mit
sange. also sprichit der wissage abacuc. super excelsa. der vbir winder
sol mich vuorin vf mine hoehi mit sange. der vbir winder daz
ist vnsir herre iesus cristus. der het alle viginde vbir wunden. der
wil vns voeren vf vnser hoehi mit sange. vnsir hoehi daz ist daz himelriche
dar wil er vns voerin mit lobe vnd mit sange. vnd da von
scribit origenes wie div sele ze himelriche imphangen wirt. vnd
scribit zwo vnd zwenzig stete. da der sele svnderliche ere
irbottin wirt. vnd wie die himilschen engele. vnd die heiligen martyrer
vnd allis himelschis her. die selen grvezint vnd inphant si mit
grozir vrovde. vnd koment die heiligen zwelf botten. vnd enphant
die sele vnd grvezent si vnd gent der sele alle ir vrovde vnd ir lon.
daz si sich dar an vrowe alse ovch si. da nah grvezent si die heiligen
martyer vnd gent der sele. allin den lon. den si mit ir martyr
verdienit hant da nah grvezent si die heiligen bihtere. vnd die heiligen
predier. vnd gen der sele allen den lon den si mit ir bihte
vnd mit ir predige vnd mit ir lernvnge. vnd mit vasten vnd mit
wachene vnd mit gehorsami. vnd mit meniger arbeit hant virdient.
daz sich div sele an dem lone vrowe rehte alse ovch siv. da nach
grvezint si die heiligen megede. vnd gent ir allen den lon. den si
virdienit hant mit ir kivschikeit. vnd daz siv ir reines bluot vz guzzin.
dvrch vnsirs herren willen vnd dur sine minne. so grvezit si ov
svezecliche vnd vroeliche div werde mvoter gottis vnd git
der sele die svnderlichen ere vnd die wirdekeit die si het für elliv
menschin. daz si dar an sünderliche vrovde habe. vnd kvrzlich also
wirt ein iegelich sele ze himelrich inphangin. von allem himelschen
her. vnd grvezint die sele. die engil alle besvnder vnd iegelich heilige
vnd iegelich sele sünderlich vnd git ir. ir ere vnd ir vrovde
vnd ir lon. vnd git ovch div sele iegelichim engil iegelichem heiligen
vnd iegelicher sele svnderlichen ir lon. vnd ir vrovde. die si
het verdienet. vnd alse dicke alse ein sele zehimelriche komit so wirt
da ein nivwe vrovde vnd da von sprichit iob. min gloria min vrovde.
vnd min ere wirt tegelich irnivwit. wan alse menig sele ze himelriche
kvmit. alse menig nivwe vrovde wirt da vnd von ieglicher
sele sünderlich. wirt allis himelschis her irvrovwit vnd da von sprichit
sante augustinus. aller der menschen lon die ze himelriche koment.
der ist alle einis ieglichen menschen svnderlich. vnd einis ieglichen
menschen lon sünderlich ist aller menschen gemeinlich.
intrvwen dan von wirt wol ir gloria irnivwit tegelich. wan alse
menik sele. vnd alse dicke so dehein sele zehimelriche komit so wirt
ir gloria vnd ir vrovde irnivwit vnd gemerit. wan den lon den div
sele virdienit hat den bringit siv mit ir dar. vnd des lonis ist denne
da me denne e. vnd dan von nivwit sich tegelich ir gloria. wan siv
sint elliv so minnenclich ze samine gevoegit vnd in einen willen alse
liuterlich geeinberit daz sich ein iegelich sele an der anderen vroede.
vnd an ir wirdekeit vroewit rehte alse an ir selbir vrovde vnd div
nidereste sele. div in himelrich sit. div het alse ganze vrovde. an
des oberesten menschen lone. alse ob si den lon anir selber hette.
vnd danvon svn wir vns vlizen. daz wir vns gemeinlich in der
samenvnge halten daz wir mit menige ze himelriche komen. so werden
wir mit lobe vnd mit sange inphangen vnd mit vrovden inphangen
das dritte wort dar an merken wir daz daz ezzin
groz ist. vnd dan von bedürfen wir wol. das wir hvngeric dar komen.
daz wir vil mügen gezzen. vnd dan von sprichit vnsir herre in dem
ewangelio selig sint die hvngeric sint die svn gesattet werden. er
sprichet ovch in dem wissagen dilata of tuum etc. mache dinen mvnt
wit. vnd den wil ich füllen dis sprichit er nivt von dem mvnde mit
dem ich rede. er sprichit es von der sele mvnde. den svn wir wit
machen. intrvwen er dvnkit vnseren herren ze enge. vnd ist er doch
von natvre alse wit. daz er wol himelrich vnd ertrich vnd hellerich
vnd tievele. vnd engele vnd allis das ie wart. vnd werin ioch tvsint
fünfzich welte. daz virslünde allis dirre mvnt daz ist der sele girde.
wie svn wir disen mvnt gewiteren intrvwen daz svn wir mit reiner
girde. daz wir elliv zergancliche dink varen lazen. vnd nihtis geren
wan gottis vnd siner genade. vnd svn alle vnser girde an got kerin.
alse der wissage dauid sprichit. sicut terra sine aqua tibi. herre min
sele ist verdoret vnd verschrvnden alse daz ertriche daz lange
ane wassir ist. intrivwen er machit sinen mvnt wit. des de daz er
der himilschen spise vil môhte gezsen. vnd da von svn wir vnser
girde genzeliche an got keren. daz wir der himelschen spise vil
mügin gezzin. intrivwen vnsir herre bedarf wol daz das ezzen groz
si. da so manig engil so manig heilige so manic tvsint tvsint selen
von gespisit wirt. vnd der iegelichis einen also witen mvnt het von
nature. vnd dennoch vil witer wil in vnsir herre machen. alse iob
sprichit. er wil dich lidigen von dem engin mvnde. in die bretisten
witi. vnd denne wil er dich irfüllen. nv merkint wie groz dis ezzen
ist. da so menik tvsent engil. so menik tvsint iar gezzen hant. vnsir
vrowe het menik hvndert iar gezzen. da. vnd menik tvsint tvsint
selen. die dise spise gezzen hant. manik iar. vnd ie mittvnt an ezzent.
vnd ist des ezzinis noch alse vil. alse do sv erst begvnden ezzen.
vnd da von sprichit der wissage. quam magna multitudo.
wie groz wie menicvalt dv vili ist diner svezekeit die dv hest virborgin
den die dich fürhtent intrvwen er hatte daz hobit hin gebottin.
vnd ein wenik versvochit. der himelschen spise intrivwen sit dis
ezen so groz ist. so in dürfin wir in vinden ovch ze ezzinne. so wir
ze himelriche komen. die iemir dar svn komen. vnd vnsir herre ieglichir
sele girde irfüllit. daz siv mehtin sprechin. ich inmag nivme.
so ist noch denne der spise alse vil. so ir ie meist wart. vnd ezzent
siv siv iemir an ende. vnd ist doch alse groz. vnd alse vber flüzzic.
alse do si erst begonden ezzen. vnd dise spise niezint siv iemir girlich
vnd svezeclich mit ewigir rvowe vnd dan von sprichit iob. div
rvowe dinis tischis. sol sin vollir veizti. dar an virnemen wir dise
spise rvowiclichin niezen. vnd daz er sprichit. si sol sin in vollir
veizti. dar an virnemen wir. daz die trahten ze himelrich alse manicvalt
sint. vnd ist ir alse vil. daz si nieman gar gebrvchin mak.
. wan swie vil siv iemir mit ir girde begriffin mvgin. vrovide wünne
svezekeit das hant siv allis tvsintvalt das vierde wort das dis
ezzen gottis ist. dar an virnemen wir daz er sich selben wil gen
zelone der seligen sele. vnd wil si rehte mit sins selbis gveti. dur
fliezen. vnd da von sprichit. iob. si svn sich neigen vf den oberesten.
vnd svn denne zervliezen von wünne. von vrovde vnd von svezekeit.
dar an virnemen wir. das si alle ir vrovde an gotte svochint. vnd
neigint sich ze siner gvete. vnd vindent an im alse vber meizige
svezekeit. das siv rehte zervliezent von wunnen vnd von vrovden.
vnd vnsir herre got durfliuzzit die selen. daz si in gotte swebint.
vnd da von sprichit sant bernhart der ein brosmen leit in win. alde
in honic so dur fliuzzit daz honic die brosemen das si rehte vol
wirt. vnd sweibit doch daz honic vbir die brosmen allenthalben.
rehte ze gelichir wis sprichit er. dur fliuzit vnsir herre die sele.
daz si rehte vol ist. der gotlichen svezekeit. vnd swemit
doch in allenthalben vber das si rehte in gotte swebit. also gent
ovch die meistir ein glichsami. alse si wol mvgin. da ein brvnne in
eime velse intsprvnge. der en mac sich niht enthalden. er insweime
al vbir also sweimit vnser herre al vbir die sele. in allenthalben.
vnd ist sin doch alse gar vol. daz nümme in sich mak. vnd dan von
sprichit der wissage ysaias. vidimus amabimus. afflu. m. siv sehenden.
vnd minnenden. vnd zerfliezent denne von svezekeit. vnd werdent
sich denne wunderende. vnd wirt gebreitit ir herce. nv merkint
dis wort. zemerist. so sehent siv got. da nah minnent si in. wan des
in mvgin si niht vbir werden. so siv an gote so vil svezekeit. vnd
schonheit sehint. siv in mvezen in minnen. da nah zerfliezent si von
der vbir vlüzzigen gveti. div von gotte flivzit in die sele. vnd werdent
sich denne wunderende der wunne und der wunderlichen gveti.
div an gotte ist. vnd von der gvete. der gvete dv an gotte ist. von
der gveti wirt gebreitit ir herce. das si alle creature minnent
in gotte. vnd got in aller creature vnd wirt div sele also gebreitit
daz siv minnit ellv dinc in allen dingen. vnd vnser herre zirfliüzit
alvmbe si. daz si rehte mit gotte allvmbe vangen ist.
dise wort sprichit sant paulus
hec est. enim voluntas dei sanctificatio vestra. disiv wort sprichit
sant paulus gottis wille ist ivwir heilikeit. das gottis wille. daz wir
heilic sin. daz merkent an drin dingen das erste ist daz er vns
gebiutit daz wir heilig sin. das dz war si daz liset man in der alten
e. do vnser herre die. e gab. do gab er in div zehen gebot. vnd
gebot inen daz siv si hielten. vnd swer div behaltet das ist ein anvank
der heilikeit vnd dar an svnt ir merken daz gottis wille ist
daz wir heilig sin. wan swas der man gebutit daz ist ein zeichen
sinis willen das andir ist daz vnser herre ratet daz wir heilig sin.
intrivwen des hein wir vrkünde an meniger lere die er sine ivngeren
lerte. wan alle sin rat vnd sin lere. gie dar vf daz siv heilig
würden mit reinem lebenne das dritte ist daz vns vnser herre
hilfet. daz wir heilik werden. vnd da von lisit man in dem
ewangelio. das vnser herre sprichit ze sinen ivngeren. ane mich in
mvgint ir nit guotis getvon. intrvwen sit denne nieman niht guotis
mac getvon ane sine helfe. so ist das ein geweris zeichen sines willen.
daz wir heilig sin. das er vns selbe hilfit daz wir heilik werden.
intrvwen sit es denne gottis wille ist daz wir heilig sin. vnd ovch
wir niemir heilig mügin werden. ane sine gnade. so svn wir vnser
herce bereiten daz wir der gnade wirdig sin. zenphahene. so git
vnser here die gnade. vnd hilfet vns daz wir heilik werden. sit
wir nv vrkünde han daz gottis wille ist vnsir heilikeit. so svn wir
sehen wa mit wir heilig svn werden. intrvwen daz svn wir mit
zwein dingen. daz wir das übil lazen. vnd das guote tvegen. vnd
da von sprichit der wissage. declina amalo. ir svnt ivch neigen
von dem vbele. vnd svnt tvon daz guote. so werdent ir heilik. nv
merkent zem erst was daz vbil si. da von sich div sele sol
neigen e. si heilik müge werden da von scribit sante augustinus in
dem buoche da er scribit von der sele micheli. da scribit er fiünf
vbil. von den sich div sele neigen sol. vnd von den si mvoz gereinet
werden. e. si heilig müge sin das erste vbil ist div sünde. da von
sprichit sante petrus. ir svnt ivwer hende renen von dem übele. bi
den henden sint div werk bezeichent. rehte alse er spreche. ir svnt
ivwere werk reinen von boesen werken. vnd svnt ivwere hercen
reinen von übelen gedenken. nv wizzent ir wol das elliv reinekeit
von gotte kvmit. vnd in mac nieman niht guotis gedenken noch gesprechen
noch getvon ane sine genade. intrvwen daz ist war. daz
got die genade vnd die reinekeit mvoz geben. er ingit sie abir niene
wan in daz bereite herce. swa er sihit daz das herce ist bereit da
givzzit er sine genade in. swenne der mensche tvot daz er tvon sol.
so tvot ovch vnsir herre daz er tvon sol. solomon sprichit es ist des
menschen reht. daz es sin herce bereite. intrvwen swenne
daz geschihit. so git vnser herre die genade. sante iacobus sprichit.
das got ist ein geber allir genade. vnd dannan von sprichit der heilige
geist ich wil ein wazzer vf ivch giezen daz sol ivch reinen von
allen ivweren sünden. so denne div sele gereinit wirt. so het si ein
vbil virtriben. daz si irte ir heilikeit das ander übil ist ein vinstri
des irrodes. intrvwen div vinstri sol irliuhtit werden mit guoter lere.
vnde mit guotem rate. das ist also. swa der mensche dehein zwivel
alde dehein irrvnge het. da er sich niht wol kan virrihten. des sol
er wiser liute vragen. vnd sol ovch denne ir lere vnd ir rat nach
volgen daz er in der vinstri der irrvnge niht verirre. vnd swer guotem
rate vnd rehter lere niht nach volget. vnd allis in sinis herzen ein
rihtigi wil varn. der mak wol verirren. nv sint etliche liute alse ein
rihtig. daz siv allis nach ir sinne wellent leben. vnde dvnkit si allis
ir sin. vnd ir ding bezzer denne anderre liute. intrvwen die
mügen wol vallen in die vinstri der irrvnge. swer abir gereinet wil
werden von der vinstri. alse sante augustinus sprichit. daz wir da
von gereinet mvezen werden. e. wir heilig mügin werden. der mensche
sol sich also diemvoten daz er eime anderen bas gelobe dem er ovch
geloben sol. denne ime selben. vnd swer das tvot der wirt irliuhtit
an rehtem geloben. sit vns nv sante augustinvs seit. das wir e. niht
heilig mügen werden. e. wir vns gescheiden von der vinstri der
irrvnge. so svn wir vnseren geloben irliuhten. vnde svn den bas geloben.
den wir geloben svn. vnd die wiser vnd wizziger sint. beidiv
von nature vnd von kvnst. denne vns selben das dritte übil ist da
von wir mvezen gereinit werden. e. wir heilig mügin sin. das ist
ein glichi der bildvnge. daz ist des tievils velsche bildvnge. intrvwen
dar an mac sich der mensche vil wunder lihte misse hveten. wan
der tievil ist vil wunder kündig. er nimit etwenne einis engils
bilde an sich. vnd irschinet etswenne dem menschen. das er wenit
das er gottis engil si. vnd disv irschinvnge geschihit beidiv vzwendik
vnd innewendik. man lisit von eime dem erschein er alse wunneclich
alse ein engil. vnd wande er das in got zvo im sante. daz er in wiste
wie er solte leben nach gottis willen. vnd lerte den selben man daz
er vil wachte vnd vaste. vnd daz er niemer gervowete vnze daz er
sich selben gar verdarpte. vnd ze ivngist do verriet er in daz er im
ze teile wart. intrvwen daz gescheiht noch dicke. daz der tievil
mengem menschen ratet gvete dink. das er weinet daz es gar guot
si. vnd alse er im gevolgit. vnze an das ende des dinges. so bestricket
eren menschen mit dem übele er ist so kvndik das erz also guot
machet. das der mensche inheinen schaden dar an kan fürsehen. vnd
alse erz an daz ende bringit. so wirt er denne erst gewar daz er
virraten ist. vnd also ir schinet er ovch der sele innewendik. mit
valscher guete. vnd ratit dem menschen daz er vil bette. vnd
venie vnd discipline neme. vnd lüzil slafe. vnd vil wache. vnd vil
gevaste. vnd sich grozliche arbeite in gottis dieneste. vnd denkit
der mensche denne. wenistv. alsus gemehliche ze himelriche komen.
niht dv solt anderz dir zvo sehen. dv in solt dinem libe niemer in
heines gemachis gestatten. vnsir herre leit doch den tot durch dich.
vnd soltistv denne dehein gemach han. daz wer dir groze sünde. dis
wenit der mensche daz ez rehte von dem heiligen geiste kome. vnd
volgit allis nach in einir einvaltikeit. vnz daz er ze ivngest betrogen
wirt intrvwen mit sus getaner guete verleitit er mengen menschen.
daz er das gotliche lieht niemir beschowit. vnd da von bedürfen
wir vil wol. das wir von dem übil gereinet werden daz vierde
übil ist ein trügelichv ebin maze der creature ze gotte. also lisit
man von den wisen heiden. die sahen nit wan an sinen gewalt. vnd
wolten daz mit sime gewalt beweren. daz got niht mensche
mehte werden. si ahten das er gewaltecliche himelrich vnd ertriche
geschaffen hette. vnd alle creature. vnde sprechent also. alse vnmügelich
daz ist. daz ein zimberman. werde sinselbes werk. alse vnmügelich
ist. ovch daz got div creature werde. die er hat geschaffen.
vnd da mit gaben si ein trügelich ebinmaze. der creature ze gotte.
vnd wolten da mitte beweren daz got niht mensche mehte werden.
wan si sahen niht wan sinen gewalt an. vnd irkanden niht siner
guete. div in twank daz er mensche wart. durch den menschen. intrvwen
sit wir nv gesehin hein. daz die heidene mit trügelicher maze
verirret sint. so svn wir vns da vor hveten. wir in svn niht alleine
sinen gewalt an sehen. wir svn ovch irkennen sine wisheit. vnd sine
guete. div in des betwank daz er mensliche nature an sich nam
durch vnsir irlosvnge. daz ist war. mensliche nature ist harte vnedil.
vnd harte wider zeime gotlicher nature. aber sin guete was alse
groz daz si vngeliche ding ze samene voegite das fünfte
vbil ist daz wir lazen svn e. wir heilic mügen werden. daz ist girde
weltlicher richeit. vnd da von sprichit der wissage. div welt ist glich
eime valle. ir wizzent wol so man einen bovm wil vellen. so scrient
die liute fliehent flient. daz ivch der val nit begriffe. ze gelicher
wis ist div welt ein val. vnde iu scriet got vnd div scrift elliv.
vliehent vliehent. alle balde von der welte. si ir fleht ivch ze dem
ewigen tode. alle die in disem valle verendent. die mvezen iemer
bvwen das hellische riche mit grozer arbeit. vnd da von svnt ir
ivch ziehen vnd reinen von der girde weltlicher richeit. alse vns
sante augustinus lerit. vnd sit wir niemer heilig mügen werden.
e. wir von disen fünf übelen dingen gereinit werden. so svn wir
allen vnseren vliz da zvo keren das wir gereinet werden. zem erst.
von den sünden. wan ze gelicher wis alse div mvre scheidet daz der
halp vnde dise halp ist. also scheidet div sünde got vnd die
sele. wir svn vns ovch reinen von der vinstri der irvnge. div ist
bezeichent bi dem wolkene. wan alse daz wolken bedeckit der svnnen
lieht. also bedeckit div vinstri des irrodes die himilschen genade.
daz der mensche der nit gesehin noch inphan mak. wir svn vns
ovch reinen von der gelichi der bildvnge. alse der tieuil den menschen
verleitet. daz er das gotliche lieht niemir beschovwet wir svn
vns ovch reinen von der trügenlichen eben maze. der geschephide.
zvo dem schepher wir svn vns ovch reinen von der girde weltlicher
richeit so wir von disen fünf vbelin gereinet werden. so sin wir
heilig. vnd svn dennoch heiligir werden. sante iohannes dem erschein
ein engil. do er was in der togeni. vnd sprach er engil scrib iohannes.
die da heilig sint. die svn noch heiliger werden. nv svnt ir
merken drier hande gedank die machent die sele heilik der erste
ist ein gedank den betivtit vns ein heiligir lerer. vnd sprichit
das ein iegelich gedank von gotte machit die sele heilig. in trvwen
dar an svnt ir merken. alse vil der gedang an gotte ist. alse vil wirt
ovch div sele heilig. leider nv ist das herce so wilde. vnd der gedank
dank so wit sweifte. daz vnsir herce selten mit gotte ist. vnd so der
mensch ieze wenit daz er sin herce bi im habe. so het ez die welt
vmbe vangen. nv hin vbir mer vnd her wider. vnd ist so wilde daz
es niemir kan gervowen. so man die metti anvahit vnd der mensche
sin herce vf hebit. ze gotte. e. es iemir einen vers gespreche. so ist
es inweg. vnd sweibit denne allvmbe die welt. vnd ist denne gereite
vnz an die laus metti e. es iemir wider an got gedenke. vnd so der
mensche an sin gebet. kvmit. vnd er sin herce an got gesetzit e er
denne iemir gespreche pater noster. daz eine wort. so ist abir daz
herce indrvnnen in die witi. intrvwen daz gebet machit niht die
sel selik. wan alse vil der gedank an gotte ist. die liute die
mit ir hercen gotte alse vnheinlich sint. die mügen des wol fürhten
daz si der himelschen heinlichi mit gotte werden virschalten. vnd
ensol dich dar vmbe nieman verzagen. sante paulus sprichit ein
trostlich wort. daz div schoz der wilden gedenke. der sele niht vil
schaden tvont. alle die wile vnze es dem menschen leit ist vnd inen
wider stat. vnd daz herce. von der witswefi an got wirfit. intrvwen
swie kurz der gedank an got ist. so ist er doch ein anevanc der
suezekeit. dan von sprichit. salomon. von eime vogil der heizit.
derbin. der het einen kurzen fluk. vnd ist doch ein anevanc der
svezekeit. ze gelichir wis ist ovch der gedank swie er zem erst
vnstete vnd wit sweift ist. so ist er doch ein anevank der svezekeit
der ander gedank der die sele heilig machet. das ist der vliz. daz
der mensche allewege in dem vlize si. alse dicke so im sin herce in
drinne in die witswefi dirre welte mit vliegendem gedanke daz er
denne das herce wider bringe ze gotte. vnd sol an got betrahten
sinen gewalt. daz er himelrich vnde ertrich vnd alle creature
het geschaffen vzzer niüte. vnd sol denne betrahten den gewalt. daz
er mit siner wisheit. elliv ding het geordinet. vnd iegelichis in sin
rehten ordenvnge. vnd sol denne betrahten an im sine guete. div in
twang daz er indise welt kan vns ze eime irloser. an dise betrahtvnge
sol der mensche allin sinen vliz keren. daz sin herce allewege
an got betrahte. intrvwen swenne der mensche in dem vlize vlizecliche
stat daz mvoz mit grozer arbeit geschehin. vnd mvoz vil sere
vber den lip gan. swer in disem vlize ze allen ziten sine betrahtvnge
an got leit. nach dem vlize inphat div sele die gotlichen svezekeit
dan von sprichit der wissage. donec intrem. ich gedaht an got vnd
kan des vbir ein daz ich niemir wil irwinden. e. ich kvme in sine
ivngisten heinlichi. intrvwen im was da neiz was. wider varen da
nach im also not wart daz er e niemir wolte erwinden e er
keme in die ivngisten heilikeit gottis. er sprichit aber daz er sich
vil wunder ser da nah mvese arbeiten. e. er ze der heilikeit keme.
vnd dar vmbe sol sich der mensche arbeiten mit dem vlize der
betrahtvnge. wan nach der arbeite wirt div sele svezecliche getroestit.
vnd der vliz machit die sele heilig der dritte gedank daz ist
ein vrige durgesiht. div mit wundervnge wirt gehenkit in den spiegil
der wisheit. nv merkint div wort. ein vrigiv dvrgesiht. vri dar
an svnt ir merken. daz der geist rehte vri mvoz sin. von allem kvmber
vnd sol also vri sin. daz er niht betrvebit werde. von des libis
nature rehte tot si. alde das der geist niemir von ime werde betrvebit.
alde daz abir der geist alse stark si daz er niht ahte vf des
libis krancheit swenne das geschihit. so ist der geist vri. da nah gat
div dvrgesiht. daz ist also daz denne der geist in der girde beschowit
den spiegil der wisheit daz ist ein vrigiv dvrgesiht so
der lip den geist niht betrveben mak. so hebit sich der gest vbir
elliv ding div vnder gotte sint. vnd beschowit denne an gotte den
gewalt. vnd die wisheit. vnd gvete vnd schonheit. vrovde vnd ewikeit.
vnd wirt mit wundervnge gehenkit in den spiegil. der wisheit. vnd
wundert sich sinis grozen gewaltis. siner tiefen wisheit vnd siner
vnzallicher guete. vnd wundert sich. das si so vil guete vnd svezekeit
an im het begriffen. vnd des noch tvsent stvnt me ist. des si
vor vili niht begrifen mak. vnd ir der breste niht we tvot. mit der
wundervnge wirt der geist ir hangin in den spiegil der wisheit. nv
scribit. sante bernhart. von vier beschoweden die div sele an gotte
beschowen sol div erste beschowede ist sin gerihte. daz svnt ir
an dem dinge beschowen. das er eime kindelin himelrich git. so es
erst geborn wirt vnd getovsit wirt. ane dienist vnd ane aller slahte
arbeit. vnd ein andre der lihte vierzg iar got het gedienit mit arbeiten.
der vallit an siner ivngisten stvnde vnd wirt verlorn.
ovch geschihit des vil. daz menige alle sine tage ein groz sünder
ist. vnd an sime ende git im got alse groze rivwe. das er behalten
wirt. dis ist allis vnsers herren togenlich gerihte. disv beschovwide
wirt ane gevangin in vorhte. vnd wirt gevebit mit lobe. vnd wirt
vollebraht mit wisheit. vnd wirt behalten in der demvetikeit div
ander beschovwede ist an gottis guete. daz der mensche sol beschowen.
allis das ime got ze guote het getan. div beschowede reizit
in zegotte. wan in hein mensche ist dem got so lüzil gnade habe
getan. vnd irkande es si rehte ez mvezi got minnen von allem sime
hercen. da von sprichit der wissage. herre wie sol ich dir gedanken
der genade iemir die dv mir hast getan. also sprichit her iob. herre
ich inmak dir niemir vergeltin daz dv mir gegeben hast wider
tvsinden die dv mir hest getan. so in han ich dir niht einis ze gebinne.
nv sehent der was ein riche man vnd hatte groz guot. vnd in hatte
doch wider tvsinden niht einis zegebenne div dritte
beschovwede daz ist zvoversiht des lonis. div bringit stete vebvnge
der tüginde. da von sprichit. sante ieronimus. div zvoversiht des
lonis machit die bitteren arbeit sueze. vnd die sweren bürde lihte.
intrvwen swer denne kvme arbeitit der gange in dise beschowede.
da wirt er getroestit von dem svezen lone der nach der arbeit gat
div vierde beschowede. daz ist div hohe magencraft. da sol div
sele betrahten wie alle engele die patriarchen die propheten. die
zwelf botten. vnde alle martyrer. vnd alle reinen megide. vnd allis
himelschis her iegeliches sinen lon vnd sine sünderliche vrovde het
an der grozen magincraft. in dirre beschowede sol div sele gan. von
eime zvo dem anderen. vnd sol beschowen wie der engil ist gescheiden.
von dem menschen. der mensche von dem engil. div magit von
der wittewen. der martyrer von dem bihter. vnd ist iegelichis
svnderlich gesondert mit sime sünderlichen lone. nach sinen
werken. vnd han doch elliv einen gemeinen lon. denne sol div sele
betrahten. wie vnsir herre eim iegelichen engil iegelichir sele het
gemazit vnd gescheidin sünderlichen lon. in gemeinem lone. ander
hohvn magencraft. vnd daz svnt ir wizzen daz da in hein svndervnge
noch scheidvnge ist. wan an dem lone. daz da ein iegelich mensche
lon inphat nach sinen werken. da ist der engil. bi dem menschin. da
gat div wittewe zvo der megede. die martyrer zvo den bihteren.
vnd allis himelschis her. gant alle vnder ein ander. swie siv wen.
alde swie si lüftit. da in ist enhein svndervnge. wan swer got aller
krefteclichiste het geminnit. de sihit got allir luterlichiste disv beschowede
bringit der sele girde nach der himelschen vrovde. da
von sprichit. anshelmvs; o vil heiligv angesiht. dv bist ein volle vrode
vnd ein obereste wollust. vnd bist ein vollecomene girde. o
girlichis antlüte vnd vroliche girde. intrvwen nv inmac dv sele niht
allewege in dirre beschowede sin. si mvoz ovch her nider varn in
die helle vnde mvoz da beschowen vnsers herren rehtikeit. an der
kal vnd an der not. der armen selen. vnd sol der mensche irbermide
her vber han. denne soltv beschowen alle creature vnde solt irkennen
daz elliv ding von gotte sint. vnd wie got in allen dingen ist.
vnd wie elliv ding von gotte gevlozzen sint. vnd ovch wider zvo
im vliezent vnd in dirre beschowede soltv got lobin an aller creature.
vnd solt got irkennen an allen dingen. daz wir daz schowen
werden dez helfe vns got amen.
dise wort sprichhit ein wissage
dominus narrabit in scripturis populorum. disiv wort sprichit der
wissage. dauid. got sol künden an den scriften den livten. dis wort
mügen wir in zwei wis vernemen. daz vns got künden wil an der
heiligen scrift. den rehten wek zehimelrich. vnd daz rehte leben
wan rehte ze gelichir wis. alse div svnne intlivhtit den nebil. also
irlivhtit div heilige scrift die heiligen cristenheit. vnd div heilige
lere die vns gottis svn lerte. selbe mit sinem mvnde. vnd die
heiligen propheten. die heiligen zwelf botten. vnd andir heiligen
den der heilige geist kvnte. vnd lerte. wie si die heiligen cristenheit
leren solten. ein andir scrift het ovch vns vnsir herre gegebin.
daz ist der leien scrift. wande der livte ist vil die der scrift niht
kvnnen. div an den buochen ist gescriben. vnd dar vmbe het inen
got ein andir scrift gegeben. da sv an svn lernen. wie siv nach
himelrich svn werben div scrift daz ist dv gemelze in der kilchen.
daz man da malet von den heiligen. wie si lebten vnd was si durch
got taten vnd waz si durch in arbeiten. vnd wie si menger martyr
gemartirt wurden. vnd tvot man daz dvrch etwie manige sache. ein
sache ist daz siv svn lernen an der heiligen lebenne. wie si nach
dem himelriche svn striten vnd werben. alse ovch die heiligen hant
gestritten. div andir sache ist daz si an rehtir gelobe svn gesterkit
werden. so sv sehent waz die heiligen hant irlitten durch den rehten
geloben. div dritte sache ist. wan vnsir herce vnstete ist.
vnd leidir bi im selben selten ist darvmbe ist ovch daz gemelze
gemachit. daz der mensche sin herce vinde. so er mit den vzzeren
ovgen an sihit daz gemelze. daz er denne die inren dink vinde. des
hercen vnd er gedenke. an div dink div vor ime sint gemalet. vnd
also vindit der mensche sin herce. also sprichit der wissage dauid.
herre ich han min herce svnden. nv merkent swas der mensche
vindit. daz mvoz er e. virlorn han. also geschihit es leidir dicke
daz der mensche sin herce virliurit mit vppigen gedanken. so sol erz
vinden an dem gemelze div vierde sache ist. daz wir svn lernen an
der heiligen lebene. tvgende vnd reinekeit. abir vbir allis gemelze.
vnd übir elliv bilde. svn wir ane sehen vnsirs lieben herren martyr
bilde. vnd svn dar an lernen ahte leczen. die er vns vor het gescriben.
an sime heiligen libe div erste ist willecliche armvot. daz
merkint da bi. daz er gar nackint stat. dar an svn wir ovch lernen.
daz wir willecliche arn sin dvrch got. der dvrch vns alse
arn wolte sin daz er aller siner herschefte vnd allis sinis richtvomis
so vil niht inhatte daz er sine schame bedahte wan daz er gar
nackit stvnt an deme crivce. wir svn gerne arn sin. wan vnsir herre
sprichit in dem ewangelio. beati pauperes spiritu. selik sint die
armen himelriche ist ir. der mensche der willecliche arm ist der ist
wol seilik. sit got selbe sprichit. daz er seilik si. so ist er ovch
seilik. wan himelriche ist sin. himelrich ist ein so groz schaz. daz
er wol seilik vnd vil seilig ist. des daz himelrich ist. er ist ovch
dar vmbe seilik. wan er het me denne er ger. wan allis des er het
genvegit in. vnd ist im alse wol mit armvot. daz in niht dvnkit daz
er arn si. wande zegelichir wis alse der gitige man allewege me
gert. vnd fürhtit daz ime gebreste. also dvnkit abir den willeclichen
armen menschen daz er zevil habe. da von heizit er si seilik die
willecliche armen. wande si hant des si gerent. wan si gerent niht
wan armvot. vnd bresten. da von sint si seilik. ovch daz si daz willecliche
hant durch got. intrvwen siv hant wol gelernit bi ir scheppher
arn sin. vnd han wol daz bilde siner martyr. vnd siner heiligen
mensheit für ire ovgen gemalit. vnd sin armvot. die er hatte
in allen sinen tagen. do er mensche was vf ertriche. si sint ovch da
von seilik daz si nieman geroben mac. wan swen man robit der
wirt vngedvltik. vnd vlvochint si ovch. die selde han si ovch daz
si nieman robit. wande si niht hant. da von in nimit man in ovch
niht. so sint si ovch seilik. wan si hant ovch ieze ein teil der himilschen
vriheit. die si inhimelriche svn gar inphan. daz ist div vriheit.
daz si me hant denne si gerent. vnd genvegit si ir armvot. daz si
niht me wolten han. div vriheit gelichit sich ein teil der himelschen
vriheit. da von sint siv seilig hie in ertriche. vnd svn her nach ze
himelriche inphangen werden mit der ewigen seilikeit. wan daz
sprichit vnsir herre selbe. daz das himelriche ist der die willecliche
arm sint durch got div andir lecze ist vollecomenne minne. daz
merkent da bi. daz er wolte gehenkit werden inzwischen zwene
schacher. rehte alse er ir schvlde wolte tragen. wie mehte
er iemir grozir vnd vollecomener minne bas irzeigen. denne daz er
siner viende schulde wolte tragen. vf sime rvcken vnd an allen sinen
liden sünderliche wolte er gemartert werden vnd hette ers ioch
gelitten dvrch sine frivnt. es weere doch ein zeichen grozer minne.
daz er ez abir wolte tvon dvrch sine viende. daz was noch vollecomener
minne alsus het er ovch vns gelerit. daz wir vnsir
viende minnen svn. vnd svn inen zestatten komen. vnd ze dieneste.
so sivs bedvrfen. wan vnsir herre wolte niht gemartirt werden durch
die guoten. er wolte not vnd den tot vnd alle bitterkeit liden dvrch
sine viende. sant paulus sprichit gedenkent merkent vnd ahtent wie
groze not got irlitten hat dvrch sine viende. vnd sit er dvrch sine
viende so groze not leit vnd so grozer minne zeichen gab. was
wenint ir nv was er denne grozir vnd vbir meziger minne nv zeige
sinen vrivnden wan daz ist ane zwiuil war daz er sinen vrivnden
groze minne wil zeigen. vnd merkent daz sprichit er. daz
es mvoz sin. wan swer sine viende alse volleclich minnit der minnit
sine vrivnde vil volleclichir. sante iohannes der minre sprichit
von der minne die got dem menschen ovgete do wir sine viende
waren. der groze got der heilige vattir vnd div heilige gotheit. der
minnit vns so sere daz er sinen lieben svn. sinen edelen svn vnd sinen
ein born svn in den tot gab für vns. do wir sine viende waren. vnd
tet daz darvmbe daz wir sine vrivnde wurden nv merkint wie rehte
groze miltekeit er vns het ir zeigit do wir virlvren sine hvlde do
wir in erzvrnden. von vnseren vntvgenden. do was daz ein groze
miltekeit daz er vns ze vrivnde wolte gewinnen mit sinis lieben
svnes tode div dritte lecze ist. sin groze. vnd sin vbir vliezende
irbermide. vnd merkent daz da bi. daz er sime viende der bi im
hangete von schulden. vnd der sin hatte gespottit. vnd in hatte gescholten
do der selbe an in genade gerte do er horte er in zehant
vnd gab im me genade denne er gerte. er sprach. memento
mei domine. herre gedenke min. so dv komest in din riche. do er
hort er in zehant vnd sprach. werlich dv solt mit mir hivte sin in
dem vronen paradise. do gab er im zehant me genaden. denne er
in bette. wan er in bat in niht wan daz er sin gedehte so er in
sin riche keme. do gab er im werliche daz ewige paradis ze beschowene.
er in gedaht sin niht alleine. er gab im selben zeschowenne
daz lebinde paradis. diz paradis daz was div gotliche an gesiht vnd
daz svnt ir wizzen. daz er in dehein andir paradis vuor. wan hin
zvo der helle. da alle heiligen selen waren. die sinir zvo künfte
bittin. vnd ze allen stvnden gerten ir schephirs daz er si loste zvo
den vuor ovch er. vnd an der selben stvnde. do vnsir herre an dem
crivce virschiet. do vuor sin heilige sele vnd sin gotheit in die
elle. vnd loste alle die. die sinis vattir willen heten getan. vnd an
der selben stvnde starb ovch der schacher vnd vuor ovch dar. vnd
sach da got an siner gotheit. da von sprichit man er fuor in daz
paradis. wan sin gotlich angesiht ist ein paradyse aller wollust.
vnd daz ist ein vrkünde siner vbir vliezenden erbermede. daz er so
groze irbermede gab sinen vienden. da bi mvgent ir merken daz er
sinen vriünden vil grozer irbermede git. hie bi svn wir abir lernen.
daz wir niht alleine irbermide svn han. vbir vnsir vrivnt. wir svn
vns ovch irbarmen vbir vnsir viegende div vierde lecce die wir
an dem crivce svn lernen. daz ist andehtige gehorsami. daz merkent
da bi. daz er sine sele liez scheiden von sime libe mit geneigetem
hovbete. dar an merkint zwei ding. andaht vnd gehorsami. daz er
abir sin hovbit neigete. vnd daz er sin sele liez von im scheiden.
daz was ein zeichen ganzir gehorsami. daz er abir sin houbit neigete.
daz was ein zeichen grozer andaht. div in sime reinen hercen
was. wan er neigit sin houbit vnd sprach. pater in manvs tuas
herre vattir ich bevilhe dir minnen geist. rehte alse er spreche.
herre vattir min. ich bin dir gehorsam gewesen vnze an den tot.
vnd habe allen dinen willen vollebraht. nv inphach minen
geist. consumatum est. ich habe ez allis volendit. do neigit er sin
houbit vnd virschiet. hie an mügen wir wol lernen andehtige gehorsami.
wirn svn niht alleine gehorsam sin. wir svn andehtik sin
mit der gehorsami alse vnsir herre was. swas man den guoten menschen
heizit. das sol er inphahen mit geneigetem hovbete. daz man
da bi merke daz er mit andehti gehorsam si. vnd daz sin herce
senfte ist mit der gehorsami. wan andaht div machet allewege linde
vnd senfte gemvete. nv merke wie din andaht sol sin gegen gehorsami.
dv solt gedenken dvrch wen dv gehorsam bist. vnd dvrch wen
dv dich hest begeben libis vnd guotis vnd dinis eigenen willen. daz
hestu getan durch gottis liebi. swas man dich denne heize. so soltv
gedenken. herre vatter min scheppher min irloiser. vnd min behaltir
vnd min lon. dis tvon ich dvrch dich. nv inphach minen willen vnd
mine gehorsami ze eime opphir. vnd din gebot soltv ordenliche
vollebringen vnd andehticliche vnze an den tot. wan vnsir herre
wart dvrch dich gehorsam vnze an den tot. also sprichit sante paulus.
xpristus sanctus est ob. vnsir herre wart willecliche gehorsam
vnze an den tot des crivcis. nv sprichit sant bernhart. gedenkent
lieben brvodir vnd swestere. vnd prelaten. daz gottis svn sine sele
von im liez scheiden dvrch gehorsami. vnd sehent sprichit er. daz ir
der gehorsami iemir virgessent. swenne ir dar an gedenkent. so svnt
ir gereizit werden. daz ir gehorsami vollebringent vnze an den tot.
wan swer in vngehorsami wirt svnden sprichit er. der in sol niemir
teilhaft werden siner gehorsami div fünfte lecze ist ein lecze gvotir
zvht. daz merkent da bi daz sin liebe mvotir bi ime stvnt vnder
dem crvce nv merkent wie groze zvht er ir bot in allen sinen angisten
in wolte er niht lazen er in meinde si daz si wol wiste daz
er ir niht virgezzen hatte. swie groz sin not vnd sin bitterkeit
was. nit vil in mehte er mit ir gereden. alse groz was sin martyr
vnd sin angist. doch gab er ir mit kvrzen worten zemerkene manicvaltigen
sin. der grozen liebi vnd zuht die er ir not. er sprach
svezecliche zvo ir. alse er do beste mehte. wan sin kraft was gar
beswichen. er was vilbi allir tot. do er zühtecliche sprach. sich liebe
mvotir min wa din einigis kint stat. rehte alse er spreche. ach min
sveze mvotir wie tvot dir min ser so we. daz dv mich din einigis
vnd din svezis kint vor dinen ovgen sihest hangen. mit blvote gar
bervnnen. vnd in allir siner angist mehte er niht virlazen. er in bevelhe
si sime lieben ivngeren. sante iohannes hie bi sin wir abir
gelerit daz wir vnseren vattir vnd vnsir mvotir eren svn. vnd nit
alleine vnsern vleischlichen vattir. vnd mvotir. wir svn ovch vnsirn
geistlichen vattir vnd vnsere geistliche mvotir eren. der vnsir vattir
ist an gottis stete. man lisit in tobia. daz er sinen svn lerte. daz er
vatter vnd mvoter erte so volgete im gelücke. also svn wir
ere vnd zvht bieten vnseren geistlichen vetteren. vnde mveteren an
gottis stette. so volgit vns gelücke div sehte lecze ist dvrnehtige
gedvltsami. das merkent da bi. daz er genegilt wart an das crivce.
rehte alse er spreche nv tvont mir swas ir wellent. daz wil ich
allis gedvltecliche liden. swie er wol wiste daz er in allem sime
lebenne nie inhein dink getet. dar vmbe er wirdik were den tot zelidenne.
do was er doch alse gedvltik daz er nie dehein vngedvlticlich
wort gesprach. vnde insiner grozen bittirkeit sprach er. herre
vattir vergib inen die mir dise martyir an tvont wan si enwizzen
niht was si tvont. hie bi svn ovch wir lernen vnschvlde gedvltecliche
liden. der mensche sol gedenken an dise leczen. wie gedvltecliche
sich vnsir herre liez nagelen an daz crivce. vnd sol ovch der
mensche sich twingen daz er gedvltecliche lide bei schulde vnd
vnschvlde. vnde allis daz in ane gat div sibende lecze ist endehafte
stetikeit daz merkent da bi. daz er dvrch sine heilige voeze
genagilt wart rehte alse er spreche. ich wil stete sin an
miner gehorsami vnd wil niemir von dem crivce komin. e. daz
ich dar an irsterbe. da mit leret er vns stetikeit gvotis lebennis.
daz der mensche daz crivce siner bvozze stetecliche trage vnze
an sin ende. vnd sol rehte an das crivce geistlichis lebennis
genagelt sin mit henden vnd mit vuôzen. alse vnsir herre an sin
cruce genagelt was daz er niemir gewenke. wan daz er rehte mit
stetikeit gehestit si vnd genagilt mit guotem willen vnze an den tot.
wan wirt der mensche an dem tode vunden in gvotem lebenne so
virgit im vnsir herre dvrch daz gvote leben. da er denne inne ist.
swas er ie vbils getet. wer ovch der mensche hvndert alse tvsent
iar ein gvoter mensche gewesen in gvotem lebenne. vnde kerit er
einis tagis der von vor sime tode. so in hilfit in niht allis daz er
ie getet zeguote. er in mvezze iemir virlorn sin. wirt er also vundin.
da von ist vns not daz wir mit endehaftir stetikeit genagilt sin an
daz crivce. mit vnserre bvozze in geistlichem lebenne. wan
swie der mensche svnden wirt an sime ende. also wirt ime gelonit
div ahtode lecze ist. lanc gebet. daz merkent da bi. daz er in
allir siner not an dem crivce bette. da von scribit sante ieronimus.
daz er an dem crivce bette fiünfzik vnd hvndert verse rehte alse
manik same an dem saltir stat. alse menigen vers las er an sime tode.
das sprichit er. daz er an viee an deme salmen. deus deus meus.
respice. vnd las für sich die salmen alle vnze an den vers. in manus.
vnd do er den gelaz do verschiet er. er vie sin gebet an deus
deus meus. daz sprichit herre herre got. vatter min hestv mich verlazen.
swer daz wort rehte merkit. der mak wol ir schrecken. vnde
vorhte han ze sime ende. sit gotis svn der nie sünde getet. so grozen
angist hatte. vnd er sinen vatter so innecliche an rvofte. daz er sin
niht lieze. owe was mvozen wir armen sünder denne sprechen. dis
sol vns ein lere vnd ein reizvnge sin. daz ovch wir gerne vnd vlizzecliche
svn betten. an dem tode. alse vnsir herre der bette.
alse emizege. vnd alse innecliche in allen sinen angisten an dem
crivce. alse er alle sine tage ein sünder were gewesen. owe wir
armen menschen. vil armir sünder was mahtv denne sprechen. vns
ist not daz wir vlizzecliche vnd emizzige got an rvefen an dem
tode dvrch etwie menige sache abir sünderliche dvrch zwo sache.
ein sache ist daz der mensche sin sele vnd sin gemvete rihte in
gegen himelriche mit deme gebette. daz er mit rehter zvoversiht
sin herze bereite. vnd gote gar dvrnehtecliche getrivwe. daz er sin
niht laze. div ander sache ist daz er mit dem gebette die bosen geiste
vertribe. die den menschen in menige wis denne virsuochent. daz si
in virleiten. da von bedarf der mensche wol daz er vlizecliche
bette. swie gvot ioch der mensche ist. so mvegent in doch die vil
bosen geiste. an sime ende. wan vnsir herre ihesus christus der got
vnd mensche was. den in liezen si niht lidik. ir inwere ze
sime ende. vnd saz ein vf dem crivce bime. swie er im niht geschaden
mohte. owe wes mvgen wir armen sünder denne gewis sin. da
von ist vns not gewerliche daz wir gar innecliche betten. dar vmbe
daz wir vnsir gemvete rihten in gegen dem himelriche. vnd daz wir
ovch die boesen geiste von vns virtriben. die vns gerne wolten
virleiten.
von dem balme bovme wie mengen ast der habe vnd bezeichent einen iegelichen guoten menschen
der balm bovm het siben este. vnd iegelich ast het einen blvomen.
vnd ein vôgilli. vnd singit iegelich vôgilli einen sünderlichen sank.
vnd iegelich blvome het sinen sünderlichen smak vnd sine varwe
vnd sin schonheit. dise balm bovm daz ist ein iegelich seilik mensche.
der vnsirs herren balm bom ist. vnd im svezen sank singit. vnd
schoene blvomen bringit. wan swer ime mit steten tvgenden dise beschowede
vnde dise bezeichinvnge bringit an sinen werken. vnd an
sime lebenne. der mak wol sprechen. dixi ascendam inpalmam. ich
bin gestigen vf den balm bovm. da wil ich rvowen. wan swenne er
den sibenden ast vbir stigit so gat ez an die svezen rvowe. daz div
sele bi gotte rvowen sol in vbir vliezzender svezikeit. vnd nach der
rvowe kvmit vil schiere div ewige rvowe. von der da gesprochen
ist. hec requies mea. dis ist min rvowe. dis ist min erbe.
hie sol ich ewecliche rvowen mit dem lebenden gotte div würze
von der dirre bom wahset daz ist rehte vnd veste globe. wan von
der wurze wahsit vorhte der helle. vnd zvoversiht der ewigen
vrovde. vnd der ewigen selikeit vnd frvht allir guotir werke. daz
kvmit allis da von daz der mensche gelobit daz im gelonit werde
nach sinen werken. beidiv vbiler vnd guotir. da von midit der
mensche die sünde. vnd tvot guotv werk. wande er den geloben het.
daz er mit gotte ewige vroide sol enphan vnd er ein kvnftige welt
gelobit nach dirre welte. sante augustinvs sprichit. dis ist ein lob
des geloben. daz wir daz geloben daz wir niht gesehen mügen. daz
der mensche des gelovbit daz er siht daz in ist niht vil lobelich
daz abir der mensche des geloubit das man im von gotte seit. daz
er nie gesach. daz ist gar lobelich. wan daz ist einis iegelichen
cristenen menschen reht. daz iemir behalten sol werden. daz
mvoz rehte vestecliche geloben an elliv cristenne dink. vnd daz allis
daz man ime von gottis gewalte vnd von siner wisheit von siner
guote. vnd von siner ewikeit vnd von siner rehtikeit seit. daz sol
der mensche gelovben. also vestecliche inme hercen. daz er ez zeige
an sinen werken. wan swer hovbit sünde tvot. vnd vnrehte lebit
wider gottis gebotte. vnd wider sime rate. der in het niht rehte
gelobe. swer denne rehte gelobe het. der het ovch guot leben. wan
div würze allir guotir werke. div het rehte gewurzet vnd het ein
grvnt veste in dem hercen gesezzit. vnd von der edelen wurze wahsit
denne der balm bovm vil adellich. des bovms stam daz ist willecliche
armvot daz der mensche nihtis gert wan siner notdvrste.
hab er ioch der etwenne bresten den sol er gerne han dvrch got.
der ovch dvrch vnsirn willen alse arn was. daz er niht hatte. daz
in sin reine mvoter bewunde do er geborn wart sin heimvete
daz was ein gemeine straze. da wart er geborn sin bettelin
daz was ein krippe. ach liebir mensche gedenke wie gar arn din
scheppher din herre vnd din behalter was. dvrch dinen willen. vnd
hab ovch dv gerne bresten vnd armvot dvrch in. wan er sprichit.
also. do ich erst geboren wart do viel ich in armvot vnd in der
armvot was ich vnze an minen tot. vnd sprichit er da von so dicke.
selik sint die armen ich wil si selbe trosten svezeclich. der balm bon
het alle sine schonheit. vf in gegen himele bekerit. ze glicher wis
sol der seilige mensche allen sinen richtvom. den ez vf dirre
zerganclichen welte mehte han. den sol ez willecliche lazen dvrch den
ewigen richtvom in himelriche. vnd sol ez gerne arn sin. der balm
bom der ist ovch vndenan vil kleine. also solt ovch dv gerne kleine
sin vf ertriche. so wirst dv in dem himilriche ir hoehit. also sprichit
vnser herre. seilik sint die armen himelriche ist ir der erste
ast. daz ist daz sich der mensche erkennen sol. wannan er komen
ist. vnd war zvo er werden sol vil schiere. ez in lebit nv nieman
lange tage. alse vns der priester manit. so er vns die eschen vf daz
houbit git so sprichit er. memento homo quod cinis es et in cinerem
reuerteris. mensche gedenke daz dv esche bist. vnd daz dv wider
ze eschen werden solt. swenne sich der mensche erkennit daz sin
nature so rehte cranc ist. so mvoz er sich virstan daz er alle die
tvgende die an im sint. vnd swas rehtir gvete an ime sit. daz er daz
allis von gotte het. alse der wissage sprichit. allis vnsir heil vnd
vnsir tugende. vnd swas gvotis an vns ist. daz ist allis von gottis
genaden. vnd ist in sime gewalte beslozzen der vogil der vf dem
aste sizzit. daz ist ein phawe. der het die nature. so er ze mittir
naht alre vastest slafit. so scriet er vil eigeliche vnd weckit sich selben
vnde beschowit sich denne ob er den spiegil vf deme houbit
habe. vnd vindet er in denne so slafit er ane sorge. hie bi
ist bezeichent der seilige mensche. der sol des phawen nature haben.
so dv seliger mensche ze mittir naht allir beste slafist. so dv
denne ir wachest so soltu dine tvgende beschowen ob din girde vnd
dine tugende in brennen gegen gotte. alde ob dv irkaldet sist an
der brennenden minne gottis. alde ob dv gar ir loschen siest vnd
vindestu abir den schonen spiegil vf der sele houbit intruwen so
mahtv wol senftecliche slafen ingotte ane sorge. den spiegil den dv
vinden solt. vf der kvniginne houbete diner sele. daz ist din brinnende
girde. dv sol sin in ganzer tugende ze gotte. o svezir mensche.
swenne dv den schonen spiegil vindest in diner gehügede. vf diner
sele houbit. so machtu wol svezecliche slafen mit gotte. also sprichit
ein heilig man. herre si ioch daz ich slafe. so gip mir die genade
daz min sele wache mit dir. daz ich wol si behvot an tvgenden.
der mensche mvoz zallen ziten siner tugendn hveten tagis
vnd nahtis wan ze gelichir wis alse man des phawen ze allen ziten
varet vmbe sin schoene gevidere. also varet der tievil ze allen ziten
des seligen menschen sele. wie er ir. ir tugende beneme. vnd dar
vmbe mvoz sich der mensche vlizecliche hveten. vnd alse dicke so
ir irwachit. so sol er besehen ob sin girde brenne in gegen gotte.
also sprichit. sante augustinvs. also schiere so der slaf von minen
ovgen kvmit. so sol min herce vnd min sin wachen ingegen gotte.
vnd sol beschowen wie min tugende brenne in stetikeit der blvome
der vf dem aste blveiet daz ist ein viol. der ist kleine vnd ist himel
var. hie bi ist bezeichent des seligen menschen diemvetikeit. bi des
blvomen varwe ist bezeichent div girde die der mensche ze allen
ziten sol han vf in gegen himelrich hin ze gotte. vnd sol elliv sine
werk keren in des namen vnd in des ere mit dem wir gert vnd
gevorit svn werden in himelriche. daz ist vnsir herre ihesus
christus. der seiligen sele brivtegome. bi des blvomen kleine ist
bezeichent des seligen menschen diemvetikeit wan des diemvetigen
menschen reht ist. daz ez sich allewege verwerfe. vnd sich vnmazen
kleine mache. vor allen den livten so ist ez groz vor gotte. also
lisit man in der kvnige bvoche. von eime kvnige ze dem sprach
vnsir herre. wan dv kleine were vor dinen ovgen darvmbe wil ich
dich ze eime künige sezzen vbir allis israhelische volk. also sprichit
der wissage dauid. diemvetikeit dv brichit dvrch den himel vnd
hohit den menschen zem himelriche daz andir ist. daz dv irbermede
solt han vbir einen iegelichen menschen. swaz ime wirrit. an
libe alde an der sele daz soltv mit ime tragen. vnd in mahtv ime
niht anders getvon. noch gegeben. so soltv ime dinen gvoten willen
tragen. vnd solt dich vbir in erbarmen. vnd in mahtv sin niht getrosten
mit milten worten so soltu doch daz inewendige werk veben.
der erbermide mit dime guoten willen. vnd tvot ioch ein
mensche ettiswas daz vbil ist. alde daz widir got ist. daz in soltu
ime doch nicht ze vil verkeren. vnd in solt niht ze hant din herce
vf den rehte stvol sezzin vbir des menschen vnreht. dv solt gedenken
e. was dir liep were daz man dir tete ob dv in der selben schvlde
werist. vnd daz selbe tvo ovch dv eime iegelichen menschen. vnd
solt ovch got für in bitten. daz er sich vbir in erbarme. der abir
meistirschaft vnd gewalt het. daz er daz vnreht richten sol. der sol
wol herteclichen beressen swaz zeberessene ist. vnd doch sol er allewege
erbermede derbi halten. also daz erz tvege mit senftem herzen
vnd mit milten worten. vnd si ioch daz vnreht alse groz daz er
da rihten sol. daz er ez strankliche vnd hertecliche mvoz berefsen.
so sol er doch danach gvetlich vnd milteclich gebaren. daz der
mensche wol merke daz erz von rehte tet daz ern hertecliche berafste
vmbe sin vnreht. vnd niht von übele. vnd sezze daz
allewege indin herce. ob des dehein rat si dv in mvezist vmbe
eintwedirz gewizzenot werden vmbe hertikeit alde vmbe miltikeit.
daz dv vmbe ze vil lindi. alde vmbe ze vil gveti. gewizzenot werdest
denne vmbe ze vil strengi vnd hertikeit. wan dv solt daz wizzen
daz die wize senftir sint denne vmbe ze vil hertikeit. vnsir
herre sprichit doch selbe sehent an mich vnd lernent senftikeit vnd
miltikeit bi mir daz vôgeli daz vf dem aste singit daz ist ein
withophe der het die nature daz er vbir dv grebir vliugit vnd die
toten clagit. also sol der mensche tvon dv solt klagen den iemerlichen
tot den div edele sele enphie von den houbit sünden. vnd
solt vbir die toten vliegen. daz sint die menigvaltige hovbit sünde
die dine sele hant irslagen. vnd solt gedenken daz dv mit einir iegelichir
houbit sünde bist gescheiden von gotte vnd von allen himmelschen
genaden vnd dv mit einer iegelicher houbit sünde nach rehte
virschvldit hest. daz dv iemir ewige not in der helle soltist
han. vnde in hetti dir got mit siner genade vnd mit siner irbermede
niht wider geholfen. vnd solt denne gedenken daz dv den werden
got den gvoten got interit hest mit den sünden. vnd solt daz von
innenclichem hercen klagen vnd solt den milten got bitten daz er
den toten irkicke mit rehter rivwe vnd in denne gener mit siner
gotlichen arzenie von allim dem siechtagen der sünden. daz si niemir
me mit willen noch mit werken. noch mit in heiner slahte bosir
gewonheit. gehorsan werde niemir deheiner svnde daz blvemeli
des astis. daz ist ein wassir blvome. der ist vil schone vnd ervalwet
zehant da bi ist bezeichent dv vnstetikeit dirre welte. ir vroide vnd
ir gezierde ist harte schone. vnd zergat gar schiere des soltu seliger
mensche gedenken. daz allis daz zerganclich ist daz vf ertriche ist
vnd nimit iemerlichis ende. der hivte lebit der ist morne tot der
hivte gesvnt ist. der ist morne siech. der hivte riche ist der
ist morne arn. der hivte mit vroiden lebit. der ist morne allis leidis
vol. vnd also zergat ez alliz mit leide. vnd der alre meist vroide
vnd wunne het vnd richtvomis in dirre welte. der het alre grozste
not in der helle. vnd da von sprichit. sant bernhart. alle dine sünde
werdent ze würmen in der helle. vnd grabint allezit dvrch daz herce.
vnd wirt doch niemir versweinit. vnd dar vf sprichit vnser herre.
we we den richen livten die sülen niemer von gotte trost inphan.
siv hein me geminnit gvot vnd ere. vnd zergancliche vroude denne
mich. darvmbe svlen si iemir ewige trvrekeit han. dis soltv seliger
mensche irkennen daz div welt zerganclich ist vnd solt din herce
vnd alle dine girde in gegen deme keren der vnzerganklich ist. daz
ist got der dritte ast ist. des libis kestigvnge. der selige mensche
sol sinen lip kestigen mit allen den arbeiten so im sin ordin vnd sin
regele gebivtit. vnd sezzit. vnd sol doch ime selben die notdvrfte
geben. vnd sol sich allezit vlizen. daz es alle sin arbeit vnd
sine werk mit bescheidenheit tve. weder ze vil noch ze lüzil vnd
solt dinen lip in der tempervnge. allewege halten daz dv ime niemir
so vil sines willen verlazest. daz er gote vngehorsam werde der
vogil der vf dem aste sizzet daz ist ein elbiz de weiz von nature
sinen tot vor. vnd so er morne sterben sol. so singit er hiute einen
vrolichen sank. bi dem vogil ist bezeichent der selige mensche. der
sol gedenken daz es sime tode allir tegelichis nahet. vnd daz ez
tegelich ein tageweide ze dem tode gat. vnd swenne er des gedenkit.
so sol er got ie vrolicher dienen mit singenne vnd mit lesenne vnd
sol gotte alse girliche vnd alse vroeliche dienen. daz man wol an
ime merken mak. daz er gerne bi gotte vnserme herren were der
blvome vf dem aste daz ist ein lylie der wahsit allewege vf gegen
dem himelriche. vnd ist alle zit grvene. vnd alse der lylie vf wachsit
in gegen dem himelriche. also sol din herce vnd din girde
allewege sin vf gerihtet in gegen gotte. bi dem lylien ist bezeichent
div stete kivschikeit die dv han solt. an willen und an wercken. vnd
alse der lylie allezit grvene ist an sime stamme vnd an sinen blettern.
also soltv seliger mensche grvonen an dime gelouben vnd an
allen tvgenden. vnd solt allir tegelich vürnemin an guotim lebenne
rehte alse der blvome alre tegelich wachsit. vnze er vollekomen
wirt. alse soltv alre tegelich wahsen vnd für nemen vnze dv rehte
vollecomen wirst an tvgenden. so vnsir herre denne sihit daz dv
seligir mensche zitig bist so brichit er dich abe vnd gehaltit dich in
der himelschen bvrk iemir ewecliche mit vroiden vnd mit wunnen
der vierde ast daz ist sveze andaht. so der mensche svezecliche
weinit nah vnserme herren. also daz er vnsirs herren martyr von
hercen clagit. alde daz der mensche irkennit. daz ime got so groze
genade het getan vnd er in des mit svezen trehennen lobit. daz ist
ein vil sveze andaht. daz lop vnd div andaht merent allis
an des menschen tvgende. vnd twingit got daz er allezit sine genade
in die sele giuzit vnd giezen mvoz der vogil der vf dem aste sitzit
daz ist der vogil. mit des menschen antlüte der het die nature so
er zem erst vzzir sime neste vliügit. der erste mensche der im denne
bekvmit den totit er. vnd vlivgit denne vber ein wazzer. vnd ir
spvolit denne sin antlüze drinne. vnd so er denne gesihit daz er vnd
daz mensche ein antlüze hant. vnd si gelich ein ander sint. vnd er
sinen brvoder irtoetit het. so in wirt er niemir vro vnze an sinen
tot bi dem vogil ist bezeichent ein iegelich mensche. wan wir han
alle vnseren brodir irtotit ihesum christum. der von gotlichir nature
vnd von menslichir natvre vnsir brodir ist wie der von dinen
sünden tot ist an dem crivce. daz er weder hende noch fivezze noch
in heinis sines lides gewaltik was. vnd swenne dv daz für dine
ovgen sezzist son in soltv dich niemir me gevrowen in heinis dingis
daz vppig ist vnd in solt mit der welte noch mit deheime
dinge daz ze der welte triffet niemir deheine vroide me gewinnen
der blvome der vf dem aste blvegit. daz ist der rose. der ist
schoene vnd minneclich anzesehenne da bi ist bezeichent. div brinnende
minne die der selige mensche ze gotte sol han. dv solt gedenken
an die grozen minne die er ze vns hette. do er den iemerlichen
tot dvrch vns leit. gedenke rehte in wie reiner minne er
den tot dvrch vns leit. vnd von der reinen minne sol din herce inzvndet
werden. vnd din sele. daz dv got also kreftecliche vnd alse
sere minnest daz dv dich e woltist lazen toden. e. dv in ie mir
wizzentlich woltist ir zvrnen. mit deheiner houbit sünde der fünfte
ast ist div begervnge. daz der mensche vnsirs herren gert mit allen
sinen sinnen. von allem sime hercen. also kreftecliche daz er alle
sine girde gedenit het. anden girlichen got div sele mak wol sprechen.
alse div sele in der minne bvoche. filie ierusalem. ir tohteren
von ierusalem kündent mime liebe. daz ich siech von minnen bin.
der vogil der vf dem aste sizzet daz ist ein nahtegal. div singit
allewege gerne. vnde so si gewar wirt daz sich dv naht verwandelen
wil ze dem tage. so hohirt si ir gesank hie bi ist bezeichent
der selige mensche. do dv naht der sünden. vnd dv naht des vppigen
lebenis. an ime verwandelet wirt in hohe tvgende vnd ez sich
beginnit bezzeren an sime lebenne. vnd ez got an allen dingen
irkennit denne sol ez sinen sank hoheren so ist div naht virwandelet
ze dem tage. so soltu got mit allen arbeiten vroliche loben. vnd solt
im denne deste gerner vnd deste willeclicher dienen. vnd solt dich
vrowen vf daz himelsche erbe. daz dir vnsir herre got wil geben
nach disem mvrzen zite ie mir ewecliche. vnd dar zvo solt dv din
herce vnd dine sele ze allen ziten bereiten. daz dv mit eren dar
komest. vnser herre sprichit in dem ewangelio. sehent daz ir bereit
sint ze allen ziten wan ir in wissent wenne ich kvme der
blvome der vf dem aste blveiet. daz ist der side blvome der inhet
niht volleclicher vroide noch varwe vnd bezeichent den reinen
menschen. daz sich der so sere nach gotte veriamert het daz er
bleich wirt. vnd sin schoene varwe verliurit. vnd allen sinen vliz vnd
sine sinne het ez inwendik bekert. daz sin sele vor gotte schone si
vnd sin herce lvter vnd reine. daz got gerne dar inne wone. an die
inren schone het si so gar ir vliz bekert. daz si die vzwendigen gar
versmahet het. der mensche mak wol sprechen. nigra svm. daz ich
vzwendik bleich bin des in wunderent ivch nit. div menscheit vnd
div himelsche genade het mich verselwit. vnd swie bleich ich vzwendik
bin. so bin ich doch in wendik harte schone. ich gevalle gotte
wol an mime antlüze der sehte ast ist div ladvnge. daz dv sele
mit rehtir girde got zvir ladet svezir gemahele. nv kvm her dv
vzzirwelter herre svezir. dv bist ihesus der liebe gemahele
min. so dv sele in denne alse gvethliche ladit mit allir ir girde so
kvmit er denne vnd berihtit allis daz im in der sele missevallit vnd
schephit den menschen an allen dingen nach sinem willen. alse er
im wol gevallit das vôgilli daz vf dem svezen aste sizzet. daz ist
ein swalwe div nimit in heine spise wan in dem vluge ze gelicher
wis tvot der selige mensche. daz in nimit siner sele in heine spise.
wan in dem vluge. der vluk daz ist der gedank mit deme dv sele
vliugit in daz himelsche lant. in dem vluge wirt div guote sele vnd
div selige sele gespisit. div spise daz ist das si an deheime dinge vf
ertrich inheinen trost noch inheine vroide het. niht wan an himelschen
dingen. daran svochit si trost. vnd wirt ovch da von gespisit
vnd gevuoret. also sprichit. sante augustinvs ir svnt allen zerganclichen
trost versmahen. vnd svnt ivwer herce vf rihten in den
himelschen trost der blvome der vf dem aste blveiet daz ist ein
wege blvome der het die nature daz er sich alle wege nah der
svnnen kerit. ze gelicher wis tvot der selige mensche der
kert sin herce vnd sine sinne. vnd alle sine begervnge in gegen dem
lebenden vnd dem ewigen svnnen. der mit siner schonheit himelrich
vnd ertriche intliuhtit het. vnd der da ist ein vroide vnd ein lieht
vnd ein wunnin spil. der ewigen selikeit in gegen dem lebenden
svnnen kert der guote mensche sin herze vnd sinen willen. also
luterliche das allis daz sin wille ist daz got tvot. vnd kert sinen
willen also genzliche in den svnnin daz ez inhein dink betrvebit daz
got tvot. daz ist im allis liep dem menschen daz sinen willen an
allen dingen voegit ingottis willen der sibende ast daz ist genze
svezekeit. so der mensche des bovmis este alle über stigit mit steten
willen vnd tvgenden. vnde ez an den oberesten ast kvmit. so givzit
vnsir herre also groze svezekeit in die reinen sele. daz si dem libe
vnvertragenlich ist. vnd mak si kvme in im inthaben. vnd ist so groz
daz im div kraft gebristit vnd inmak die svezekeit von liplicher
kraft niht enthaben. wan daz der geist den lip denne mvoz
tragen. also crank ist der lip worden von der gotlichen svezikeit.
vnd ist abir der geist also stark. daz er den lip treit rehte alse ir
sehent daz der gesvnde mensche den siechen treit. also treit der
geist von gotlicher kraft. des libis irscrekvnge vf dem aste sitzit
ein vôgelin daz heizit venix der wonit allezit vf dem berge. mons
oliueti. vnd der berg ist alse edele daz alle die edelen würzen drvffe
wahsent. vnd ist der vogil allezit eine vnd in wirt sin niemer niht
wan eine. vnd so er sich ernivwen wil so nimit er der edelsten
würzen vnd machit im selben ein hvs vnd vlivgit denne vf die hohen
bvehele. vnd in die hohen lüfte vnd vliugit der svnnen also nahe.
daz er rehte erhizzet vnd vliugit denne her nider in sin hvs. vnd
sleht die vettechen also vaste ze samene daz er enbrennit vnd
brinnint die wurzen alle mit im vnd verbrennint in. vnd von dem
puluere wirt denne ein nivwe venix vnd also ernivwit er sich. hie
bi ist bezeichent der selige mensche der allewege gerne
wonit vf dem hohen berge daz ist geistlich leben. daz ist wol dem
hohen berge gelich. wan alse der berk erhohit vnd erhaben ist von
dem tal also ist geistlich leben erhaben von der welte. vnd bi den
edelen wurzen die vf monte oliueti dem berge wahsent. da bi ist
bezeichent die edelen tvgende. die in geistlichem lebenne wahsent.
wan der alle die welt dvrch fvere. vnd tvgende svochte. der in
vônde niene in aller der welte so edele noch so hohe tvgende. so
in geistlichem lebenne. wan geistlich leben ist rehte ein garte der
wollust. vnd ein berk der tvgende da von ist geistlich leben wol
gelich dem berge. monte oliueti. da der vogil vf wonit. der da heizit
venix. vnd so er beginnit alten vnd sweren so ernivwit er sich alse
ich da vor han geseit. zegelicher wis sol der selige mensche. tvon
so ez beginnit ab nemen. vnd tregen an gottis dieneste. vnd sin
mugende beginnint slevwen. an der vebunge tvgende. vnd aller guoter
werke. intrvwen so soltv dich irnivwen vnd solt allvmbe
gan in dem kloster zvo iegelichem brvoder vnd solt ab iegelichem
broder sünderliche tvgende lernen vnd solt merken wie vlizzecliche
si ir tvgende vebent. mit gvoten werken. mit gehorsami mit diemvetikeit
mit miltekeit mit erbarmeherzikeit. mit mazikeit. mit allen
guoten zühten vnd mit allen tvgenden. vebent si ellv guote werk.
daz sint die edelen würzen die dv ze samene solt tragen in dime
hercen. vnd solt denne sehen wie dine mvgende sint irloschen. vnd
irslewet an vebvnge. vnd an der brinnenden girde. die dv ze gotte
soltist han. vnd so dv dinen bresten irkennist so soltv vf vliegen in
den gotlichen svnnen vnd solt dine gedenke alse creftekliche an den
keren. daz dv rehte von dem himelschen gelanze irhizzest. vnd solt
im also nahe vliegen. daz din sele rehte ganesten inphahe von dem
lebenden svnnen. vnd mit der hitze soltv her nider vliegen in din
hvs. daz ist din herce vnd solt die vettechen zesamene
slahen. daz siv rehte inbrennen. bi den vettechen sint bezeichent
der sele mvgende. die solt dv denne ze samene slahen mit vebvnge
gvoter werke. vnd solt die also vlizzeclichen vnd also girliche veben
mit allen tvgenden. daz die wurzen inbrennen. daz sint die tvgende
die dv indem kloster zesamene hast gelesen ab iegelichem broder
daz die alle an dir enbrennen also girliche soltv dine tvgende veben
mit guoten werken vnd in der hizze wirstv irnivwit. vnd verbrennit
an der tracheit. vnd an aller lasvertikeit. daz dv denne rehte wirst
ein nivwer mensche. also sol der guote mensche sich erniuwen alse
venix der blvome der vf dem aste stat daz ist ein velt blvome.
bi dem ist bezeichent vnser herre ihesus christus. der ist ein velt
blvome. wan ze gelicher wis alse der velt blvome gemeine ist armen
vnd richen. allen den die sin gerent. also ist vnsir herre ihesus
christus. der ist gemeine armen vnd richen. allen den die sin gerent.
der velt blvome stat vf dem plane da brichit in arme vnd
riche ze gelicher wis ist vnser herre ihesus christus ein milter velt
blvome der sich niemanne versagit. noch der sich vor niemanne verbirgit.
er stat offenbarliche vf dem plane. des heiligen vnde des svezen crivcis.
da wil er alle inphahin vnd troisten die alle die zvo im kvment
vnde sin von inneclichem hercen gerent vnd mit diemvetigem hercen
svochint. ach lieber mensche kere hin vf den plan zvo dime schepphere.
vnd klage im mit diemvetigem hercen allen kvmber vnd dine betrvebede
er trostit dich mit siner miltekeit. gedenke daz er selbe sprach
ich bin ein velt blvemelin an minen kleidirn. vnd an der gemeinde.
ich bin bekleidit mit roten kleideren. daz ist min rosen varwis blvot.
daz ich dvrch dich vz goz. liebir mensche nv verzage niht. ich bin
der der dinin lip vnd dine sele geschaffen het. ich bin der der die
edeljkit diner sele vnde diner natvre irkennit. da von erbarmetestv
sere mich vnde vuor von himelrich her nider vf ertriche.
vzzer mines vatter schoz darvmbe daz ich dich svochte. also sprichit
sante augustinvs. er vuor von himelriche vzzer sines vater bvoseme.
vnd vuor her in ertriche in siner mvoter bvosin. dar vmbe daz er
den menschen svochte vnd in wider brehte ze siner ediljkit. ach
svezzer mensche sprichit er. ich bin din vattir da von minne ich
dich also sere. daz ich allis min blvot vz goz dvrch dich daz ich
dich wider gewünne nv merke lieber mensche. wie mich din minne
bekleidit hat. da von bin ich wol gekleidit gelich dem velt blvomen.
vnd bin im gelich an minen cleideren. ich bin ovch gemeine allen den die
min gerent alder gervochent min tot ist gemeine. min genade ist gemeine.
min erbermede ist gemeine. min trost ist gemeine. min himelrich ist
gemeine. ich vnd min vatter vnd der heilige geist sin gemeine. allen den
die genade vnd trostis gerent von rehtem hercen. den wil ich mich
selben geben mit vollem troste. vnd nach disem ellende wil ich selbe ir
lon sin. vnd ir vroide sin. mir in ist nieman ze arn noch ze
sündik. ich bin ein ehirere. vnd allis daz dem tivvil imphallit. daz
lif ich vf vnd eherons. nv hoerint des guoten gottis guete. er gelichit
sich einem ehirere. alse ir wol sehent da die richen livte snident.
da gant die armen livte nach vnd eherent. zegelicher wis
tvot vnser herre. der tivvel ist der riche man. der snidit vbir alle
die welt. menige edele sele leider. die got kovfte mit sime blvote.
so ist vnser herre der arme man. vnd gat allis hin nach eherende.
vnd swa im iene dehein sele mak werden die zückit er an sich vnd
des manit er den menschen. owe sprichit er gedenke daz ich ein
eherere bin worden dvrch din heil. er sprichit ovch lieber mensche
gedenke wie ich dich gesvochit han. ich liez himelrich min
rehtis erbe sprichit er. vnd vuor vf ertriche vnd wart mensche. vnd
gab min herce von mime libe. vnd mine sele gab ich von mir zescheidinne.
dar vmbe daz ich din herce svochte. vnd dine sele lieber
mensche dar an gedenke vnd irbarme dich übir mich ellenden.
wan ich han dvrch dine liebe mich verellendet nv gib mir din
herce daz ich vf ertriche han gesvochit. gedenke noch an mich vnd
kere dich her zvo mir. vnd gib mir din herce ze einer rvowe.
vnd dine sele ze einer minnerin. wan des han ich gegert. nv
kere wider lieber mensche. ze dem svezen velt blvomen. der ist
so vol miltekeit vnd erbermide. daz er dich gvetliche entphahit. owe
elliv div menschin div sich ie von diseme lieben blvomen kerten.
die keren hivte wider mit rehtem rivwen. ze siner genade. vnd
svochen trost an siner erbermede mit rehter diemvetikeit. wan er
sprichit. alle die mich svochent mit rehter diemvetikeit. die svn
genade vnd trost an mir vinden nv svnt ir wizzen daz vnsir herre
niht alleine ist ein velt blvome. alse er sich selben nemmit. er ist
ovch sinen heinlichen vriünden ein lylie in dem beslozzenen garten.
wan zegelicher wis alse man den lylien ze allen ziten siht in dem
beslozzenen garten. also ist got ze allen ziten in dem vridesamen
hercen wan der mensche der sich vlizzit daz er vride behalte
mit eime iegelichen menschen. beidiv vz wendik vnd in wendik
an worten vnd an werken. vnd der ovch inwendik het ein livter
gemvete ane nit. vnd an vbelen willen. der ist wol ein beslozzen
garte. der sin herce also beslivzzit. daz alle archwan vnd alle nit
da vor mvoz beliben. vnd ovch sinin mvnt also beslivzit daz er niemanne
niht argis sprichit hinder ime noch vor ime. vnd allis daz ze
gvote vnd ze tvgenden kert daz er siht. vnd hoerit. der mensche ist
wol ein beslozzene garte. in dem garten wil got rvowen svezecliche
vnd vrivntliche mit der lieben sele. ze der sele sprichit vnsir herre.
mich het sere gelvstit daz ich din antlütze sehe. so mak div sele
wol sprechen. descendat amicus meus in ortum. also sprichit si in
der minne bvoche. kvm her nider min geminneter in dinen garten.
nv kvm her svezer gemahele. min garte ist wol geblvemit mit allir
hande tvgende manikvalt vnd ist vnder mischit mit deme grase inneclicher
girde nach dime bi wesinne daz die sele sattet. mit
hvnger nv kvm her minner. der minne div da übir triffet. alle sinne.
kvm in dinen garten. der alvmbe mvrit sit mit vorhte dine lieben
liebe. ze verliesinne. vnd dar zvo mit hvote ze allen ziten dine
heinlichi vnd dine vrivntschaft zebehabenne. nv kvm her zvht vnd
schame. stant an der porte. vnd hvetent. daz dv vnd din minnerin
mit deheiner vnzvht iht werdent irweckit. nv kvm her min vmbevaher
vnd min minner din garte ist harte wol beslozzen mit dem
slozze rehter diemvetikeit. so sprichit denne vnsir liebir herre. ich
wil nider stigen in minen garten. vnd wil sehen die blvomen vnd
daz gras. vnd wil schowen ob die reben blvegen. nv vernement die
blvomen in dem tal. daz sint die reinen tvgende in der sele. vnd die
schonin rebin. daz ist vroelicheit in gotte. swas dich ane gange. daz
dir daz si ein vroide in gotte vnd inallen dinen arbeiten solt dv
rehte eine sveze vroide mit girde han. daz dv allewege vroliche
gerest arbeiten vnd kvmbirs vnd not inder minne dinis
minneris daz sint die reben in der sele. die blvegent schone vnd
minnecliche. swenne der mensche vro ist in widerwerdikeit. vnd allewege
gert. daz er arbeit dvrch got trage. vnder den blvomen vnd
bi den reben. rvowit vnser herre. alse er selbe sprach. ich han gervowit
vnder miner gemahelen schatten. vnd div frvht ir tvgende
het mich gespisit. vnd div spise ist mir gar sveze in mime mvnde.
vnd inminer kelen. nv svnt ir wizzen daz ein iegelich gvot werk
vnserme herren vroide vnd ere git. in disem beslozzenen garten des
reinen hercen wirt got vnd div sele rehte ze samene gemehilt. daz
ist ein wunneclicher bongarte. vnd ist ein paradys himelschir wollvst
da div sele ze gotte wirt gefvegit. von dirre reinen gemehilschefte
sprichit vnsir herre dise vrivndinne han ich gar sere geminnit vnd
bin mensche dvrch ir liebe worden. vnd han arbeit dvrch si gelitten.
alda her von minen kintlichen tagen. ich bin ein minnere
worden ir antlützes ir schoeni vnd ir wol getane. vnd ir minneclichiv
geschepphede. het mich gemachet ze eime minnere. dar vmbe starb
ich an dem crivze. daz mir disv vrivndinne wurde ze einer minnerin.
vnd daz ich vnd si zesamene liebliche gevoegit wurden. nv ist daz
geschehen in dem beslozzenen garten da rvowit got vnd div selige
sele mit ein ander da nietit sich div sele siner svezejeit. alse si
sprichit in der minne bvoche. ich saz vnder sime schatten des ich
ie gerte. vnd sines svezen wuochers nietet ich mich daz wort ist
also zevernemene. alse si spreche. ich han mich rehte gemveziget.
vnd gesezzit zervowenne. ich mvodv mich ze leininne an den wisen
stam siner menscheit vnd tiefe vf zewartinne hvngerigv an den edelen
wuochir siner gotheit. vnd ellende zekvolenne vndir dem schatten
des heiligen geistis. owe sveze sele wie rehte minneclich dise rvowe
ist. da got rvowit in dime paradise. daz ist din blvegindis herce
in allen tvgenden. vnde din sele rvowit vndir sime gotlichen
schatten. gasach got die sele. div mit rehter girde vrowit. vnder dem
schatten des heiligen geistis. div sele mak wol genesen vor aller
vreise. zvo der sele sprichit vnser herre in der minne bvoche. owe
wie schone dv bist in dime zarten zarte. winia dv min liebist dv
nv merkent weder der zart gottis si zvo der sele. alde von der sele
ze gotte. vnd welch sele des zartis wirdik si. intrvwen daz sint die.
die dvrchnehtigis vnd diemvetigis herzen sint. es insint nivt die
velschen geistliche. noch sint die gelichserin ez insint ovch niht die
hinderrede spvlgent vnde verkerde ez sint die diemvetiges hercen
sint. vnd die sich selben verwersent. vnd andir livte irhohint. daz
sint die den got zarten wil mit siner genade. nv merkint was dise
zart si. wedir got her nider kome zvo der sele. aldir dv sele hin
vf zegotte. nv hoerent was got si. des antwürte ich. er ist der
gewalt div wisheit vnd daz obereste gvot. wie sol nv der brivte
von ime gezartit werden. daz geschihit in dem geistlichem
gebette. da allir vleischlichir dinge vergezzen ist. da inphahit er
dich mit svezer minne vnd git diner gehügede gewalt. daz dv dinen
gemahelen vindest in den hohisten himelen. mit dinen gedanken. in
der beschowede. so git er dinir vernvst die wisheit. daz si got wider
in sich zivhit mit der heitren wider bildvnge. alse sich got in der
sele bildet. vnd also lvter so din vernvst denne ist. also reine ist
ovch din herze. vnd also wol machtu got gesehen. vnd erkennen an
der lvteren wider bildvnge. die si von ime het inphangen. so bringit
dir denne dv obereste gvete. ein hizze in dine sele. vnd div hizze
voegit den zart. daz div sele ir gemahelen trivtit. vnd vmbe vahit
in mit grozzir hizze in svezzir minne. vnd nietit sich sin mit volleclicher
vroide. vnd het an ime vollen trost. ganze girde ane bresten
vnd het vergezzen aller dinge vnze an ein ende vnd an in einin.
doch in mak der slaf niht lenge sin. aber die wile daz ez ist. so
mvoz si geswigen. allis das sterbinnes an der mensheit ist.
der mvnt der inredit niht. noch div totliche zvnge. svnder in der
stvnde. beitent. alle die krefte des vzeren menschen. ane ser. vnd
ane kredime. vnd dv insolt niht wenen daz dv dich die wile svmest.
mit dem swigenne. an dem gebette. für dich bettet der wise wistvom
din liebir brvoder ihesus christus. ze dem vatter in die hohen magenkraft.
vnd din vnd sin vattir der git dime gemahelen dem heiligen
geiste zewizzenne alle din notdvrftte. vnd ir offenot im alles des
dv bedarft. des dv ioch niht gebitten kanst. noch gegeren. daz ordenet
dir allis din liebir vattir dvrch den heiligen geist. doch in mak
dv stvnde niht lenge sin. wan div vroide vnd div svezekeit ist vber
mensliche kraft. vnd bi der genade ist in hein velsch noch akvst.
alle vntugende vnd alle valscheit. ist da von gescheiden. svnder da
wonit div himelsche tvgende. des menschen wort vnd werk vnd allis
sin leben ist reht vnder anderen menschen alse ein blvegindis
paradis. nv svnt ir lieben ivncvrowen die gottis brivte wellent
sin. de svn sich wol bewaren vnd behveten. daz der riffe vnd daz
miltov. in daz blveginde paradis iüwers hercen niht kome. wan daz
machit türre und top. des rosin wvochirs vnde der svezzen wuochir
ivwerre tvgende. vnder den got mit der sele rvowen wil. vnd von
den er gespisit wil werden. wan dis ist der beslozzene garte da
got vnd div sele zvo ein ander gesoegit vnd gemahelt svn werden.
nv vernement ir lieben ivncvrowen dv da wilt sin ein vrivndin vnd
ein gemahele des togenin minners. ich rate dir daz. daz dv dich
intladest vnd irlidegest von allem vppigin zarte dirre sterbenden
vrivntschefte dv hivte ist vnd morne niht. wiltv komen ze dem
oberesten zarte dines minners. so vlivch allen den zart der vnstetikeit.
vnd ker allen dinen vliz dar an. wie dv dinin minner dinen
gemahelen von allem dime herzen. von allen dinen kreften.
liep gehabest. da nach ker dinen vliz. an din inres paradys. wie
dv das gezierest. vnd geblvemest. mit allir hande tvgende. so wachsit
in dir ein bon der heizet got. der wisheit. daz ist dv wisheit div
in der heiligen herzen ist. alse in einim vngesihtigem paradyse. mit
der gelovbe wirt er geborn. mit der vorhte wirt er gesegit. mit der
genade wirt er gevivhtit. mit deme smerzen stirbit er. mit der andaht
intrinnit er. mit deme trvrin hohit er. mit der girde wachsit
er. mit der minne sol er starken mit der gedinge grvonit er. mit
der bescheidenheit lobit er. mit der diemuetikeit spreitit er sin este.
mit der zuht blvegit er. mit der tuginde bringit er frvht. mit der
gedvlt riffit er. mit deme tode brichit man in. mit der beschowede
spisit er
von hern moyses.
man lisit in eime wissagen do herre moyses das volk fvorte. do
fvorte der künik balach den wissagen balam. vffin einen berc vnd
liez in sehin moyses livte. vnd sin gezelt vnd sine hüttan. do sprach
der wissage balaam. quam pulcra tabernacula tua iacob. et tentoria
tua israel ut ualles nemorose. o iacob wie schone sint dine
gezelt. wie schone sint dine hvttan. o israhel siv sint rehte alse
ein gezelt. daz got selbe vf geslagen het vnd sint rehte alse ein tal
vol schoeinie bome. vnd alse ein wurzegarte bi eime wazzer. vnd
alse ein vil schonir zeder bom. bi eime wazzere. nv svnt ir merken
bi iacobe vnd bi israhel. zweier hande livte in dem clostir. die ringerin
die in dem clostir arbeitent mit ambahtin oder mit arbeiten.
vnd die ringerinan die hant funf tohteren. die siv reizent zvo der
arbeit. div erste tothir das ist div nature. div sprichit wir svn arbeiten.
wan wir wurden von dem paradyse verstozzen dar vmbe daz
wir arbeiten. vnd sprach vnsir herre in deme sweizze dinis antliüzis.
solt dv ezzen din brot. daz ist div natvre. div sprichit mvotir wir
svn arbeiten. div andir tohtir daz ist. div zit. div tohtir sprichit
ovch wir svn arbeiten. div zit div ist ein zit der arbeite
sich an die svnnen an den manen. an die sternen. sich an alle die
creature div ieze vf ertriche ist. div arbeitint sich in disen ziten.
mvotir wir svn ovch arbeiten. div dritte tohtir. das ist div stat.
das mügen wir merken abir bi der creature. wie sere sich div arbeit
in dirre ellenden stat. also mvezzen ovch wir arbeiten. wan wir
sin nv in der ellenden stat. daz wir arbeiten svn. div tothir sprichit
ovch mvotir wir svn arbeiten div vierde tohtir das ist der lon. der
mag ovch wol ze arbeiten triben. so wir gedenken. daz vnsir herre
got dekeinis dingis vngelonit lat. div tohtir sprichit ovch mvotir wir
svn arbeiten. div fünfte tothir daz ist der itewiz. den div bescheidenheit
git. so der mensche sin leben vnnvzzeclichen virtribit. so
sprichit div bescheidenheit. mvotir wir svn arbeiten. dise fünf tohtren
reizent den menschen vf die arbeit. vnd sprechent alle. mvotir
wir svn arbeiten wan es ist vf nütze wir in mügen das
himelriche niemir besizzen ane arbeit. gottis svn der in mehte daz
himelriche niht besizzen ane arbeit. wir svn es ovch gewinnen mit
arbeiten. die anderen livte sint bezeichint bi israhel. die himelschowerin
in deme clostir die ir herce vnd ir girde vf werfent in
daz himelriche für gottis stuol. vnd got schowint in siner gotlichen
schonheit vnd gant denne für vnser vrowen vnd dvrch die nivn
koere der engil. vnd dvrch gant das himelriche mit ir gedenken.
die himelschowerina. die hant drie tohteren. div erste tohtir das ist
betrahtvnge was gottis wille si. vnd sine gebot. vnd wie si sich behalten
sol an ir zühten. vnd an ir ordene vnde an der tovgentlichen
betrahtvnge mit gotte. div andir tohtir. daz ist livter vnd reine
gebet. so div himelschowerin ir kennit gottis willin vnd sine tugende.
so hebit si ir herce vf in deme gebette. vnd ist das gebet alse
lvter das es vf stigit für gottis stvol. vnd schowit vnseren herren
in deme gebette. div dritte tohtir daz ist lernvnge. div tohtir lernit
drier hande bvoch. daz erste daz ist. si sihit in ir selbir herze. vnd
list da ir tugende. vnd sihit wes ir dar an gebreste vnd bezzert sich
dar an. vnd an allen iren werken. vzwendik vnd innewendik vnd
list an irme herzen bvoche von dem heiligen gsite. tvgende vnd
selik leben. das ander bvoch das ist div scrift. da sol si ane lesen
svezekeit vnd wisheit. in kanstv der scrift niv gelesin. so solt dv es
aber gerne hoeren. da von wachsit dir selde. das dritte bvoch daz
ist das lebendige bvoch. daz ist vnsir herre ihesus christus. das
bvoch siner heiligen menscheit das wart gescriben an dem karvritage.
mit den nagiln vnd mit dem sper. an dem bvoche sint fünf.
rosevarwen bvochstaben. von den div sele lebende wirt. an deme
bvoche las ovch sante thomas. wan er brach dvrch daz
venstir siner wisheit vnd siner mensheit. vnd greif die heiligen gotheit.
daz was do er im in sine siten greif. do irkande er wol. das
er waz gewere got vnd gewere mensch. wan er wart des da gelobinde.
do ime da offin wart. daz ime e virborgen was. do er es
do gegreif. vnd gesach do sprach er. dominus meus et deus meus.
dv bist min herre vnd min got. an dem bvoche sol dv lernvnge.
der himel schowerinen tothir dicke lesin. an den roten bvochstaben.
sol si lesin von gotlicher minne. vnd merke an dem mittelen bvochstaben.
an sime herzen. daz ist vf getan dar vmbe daz dv wol sehest
daz sin minne ganz were. beidiv innewendik vnd vzwendik. an dem
bvoche mahtv wol lesen groze gedvltikeit diemvetikeit. senftikeit
vnd groze reinekeit. vnd meinigir hande tvginde. mahtu lernen an
dem bvoche siner edelen menscheit. si sol ovch lesen ander hohen
gotheit. wisheit vnd svezikeit. owe wie gar vil svezikeit.
in dem lebenden bvoche ist beslozzen. o himel schowerin brich vf
div sloz. vnd svoche die gotlichen svezzekeit. vnd lis vnd lerne. vnd
brink ovch vns her abe. der gotlichen sveezekeit an dem lebenden
bvoche sol div himelschowerin dicke lesin. nv svnt ir merken. wie
daz clostir gelobit ist. alse ein tal vol schonir bome. dabi ist bezeichent
ein iegelich brodir in dem clostir. ze gelichir wis alse div
bovme menger hande fruht bringint. also hant ovch die brodere
menger hande tvgende. eine treit den rosen wuocher der gotlichen
minne. div andir treit den viol der diemvetikeit. div dritte treit
den lylien der kivschikeit. div vierde treit. den zitelosen der vroelikeit.
das si alle ir arbeit vroelich treit in gotte. eine treit div
frvht der senftikeit. eine treit div fruht der gedvltikeit. eine treit
die fruht der gehorsami. eine mak wol swigeli behaltin. eine bettet
gerne. eine mak wol mit gotte weinen in der gotlichen vrovide
vnde meniger hande fruht bringint die edelen bovme in
dem tal. das sint die tugenthaften brvoder in dem closter. owe
seliger brvodir. wie ist dise fruht so gar edele vnd so sveze. got
von dem hohin himelrich. der wil gespisit werden mit dirre fruht
vnd wirt gelobit von dirre fruht vnd din selige sele wirt ovch gespisit
mit dirre fruht vnd gevorit. vnd ge ert von allem himelschen
her. das clostir wirt ovch gelobit alse ein wurzegarte. bi eime
wazzer. also sol das closter sin. gezierit mit allir hande edilme
smacke. vnd sol rehte sin ein wurzegarte. da vnser herre sine wunne
vnd sine kürzewile inne wil haben. owe wie sveze der smak ist
des wurzegarten. von dem küneclichen gotte. daz closter sol ovch
geordent sin. alse die edelen wurzen. in dem wurzegarten. vnd alse
die sternen an dem himele. da von sprichit. sante bernhart die
sternen sint rehte in den himel gesteckit. vnd wancte de heine so
wurde ein reiz an dem himele. also svn ovch die brodere
geordent sin in deme clostir. vnd svn vestecliche in got gesteckit
werden. vnd svn also sicherliche in im sin. daz si an gotte vnd an
irme ordine niemir gewenken. wan swie einiv gewancte so wurde
ein reiz in deme closter daz clostir ist ovch gelobit. alse vil schoinir.
zeder bovme. bi eime wazzere. der zeder bom ist schoene vnd ist
sin smak alse edele daz er die slangen toetit. bi dem edelen ceder
boume sint bezeichent die guoten brvodir in deme clostir. die schone
an tugenden vnd an guoten werken sint. vnd hoch an hohime vnd
an dvrchnehtigem lebenne alse der ceder bom ist gewahsen vil hoch.
also sint ovch die guoten brodir ir tugende sulen alse luter sin. vnd
ir lop alse sveze daz ir smac die slangen toede alle. daz ist also ir
leben vnd ir lop daz sol alse reine sin. daz alle die livte
ir lop mvezzen sprechen vnd swas in ieman wissewendes welle
sprechen daz das mvezze irsterben in ir mvnde. vnd nieman von
inen niht müge gesprechen wan guotis vnd selden. also sol ir smak
gewurzit sin
über sap. sal.,.
stabunt iusti in magna constantia etc. die rehten liute werdent
stende ze der iungisten vrteilde. in driwiz. si stant sicherliche ane
vorhte. nv merke wie sicherliche si stant. si envôrhtent den tiuvil
noch die sünde. noch den gewaltigen rihtir. noch deheiner slahte
ding. wan si sint sicher daz mit gotte si svn beliben vnd behalten
werden. owe wie sicherliche si stant. so si daz wissent. daz si dehein
dink fürhtent. da von sprichit der wissage dauid. dominus
michi adiutor non timebo etc. ich stan harte sicherliche wan ich
weiz wol daz mir der milte got helfen wil mit siner gotlicher craft
da von bin ich sicher. daz ander ist daz si stant vroeliche ane alle
betrvebede. vnd sehent den minnenclichen got in siner wunne. da
von sprach sante iohannes ewangelista. ich sach vnseren
herren alse er ze gerihte kvmet. an dem ivngisten tage. sin antlüt
ist alse luter. vnd alse schoene alse div svnne. in dem magene vnd
het ein swert in dem mvnde daz snidit ze beiden orten. vnd hie bi
svnt ir merken daz in die rehten sehent in siner gotheit. vnd in der
menslichen angesiht. vnd vliuzit in sveze vrove in ir sele. daz
dritte ist si stant riliche mit ern. siv ert der ge erte got. si ert ovch
ir tugentlich leben. vnd werdent rihtende über die virlornen. siv
stant wol riliche mit grozen eren. wan si erent die engil vnd die
heiligen vnd ir selbis tugende. nv sehent wie siv werdent geert.
die virlornen stant ovch in drie wis. si stant mit grozir vorhte. si
fürhtent den gewaltigen rihter. vnd die ewige not. vnd die vrteilde
des ewigen todis. si fürhtent die sünde vnd den helschen tiuvil vnd
daz tiefe ab gründe. das ander ist si stant mit grozzer betrvebede.
wan si sehent in allenthalben. iamer vnd not vnd den ewigen tot.
sehent siv obe sich. so sehent si den gewaltigen rihtir in sime
zorne. sehen si vnder sich. so sehent si den hellischen grvnt. wie
er brinnit. da si ewige not inne svn han. ane vnderlaz. sehent si
nebent sich da sehent si alle ir sünde die si e getaten. vnd virdampnet
si ir sünde. sehent si ze der anderen siten. da sehent si
die tievele. die sv kripphen willent. nv merke ein iegelich mensche
in wie grozzir betruebede die virlorn stant. daz dritte ist si stant
lasterliche. mit grozzer schame. wan si svn geschendet werden von
allem himelschen her. da sol offenber werden elliv dv bosheit die
si ie getaten mit worten vnd mit werken mit gedenken mit guoten
willen. vnd wirt si der tievil schenden vnd ir sünde die schinent da
offenbarliche vor aller der welte nv merke seligir mensche wie gar
schemeliche vnd lasterliche si stant vor deme hohen gotte vnd vor
den claren engelen. vnd vor den lobelichen heiligen. vnd
vor der himelschen künigen vnsir vrowen sante marien. vnd vor
allem himelschen ingesinde. nv merke seligir mensche wie die grehten
geret werdent vnd merke wer die sint. die an deme tage geret
werdent. das sint alle. die die zuhtmeistrinan behaltent. die erste
zuhtmeisterin ist vro gedvltikeit div sol den menschen in zvhte haben.
so dem menschen vnmazen leide geschihit. so sol div gedvltikeit
den menschen behalten in zühte. also daz er sin leit niht ze übil
klage div ander zvhtmeisterin das ist div vorhte. so der mensche
vber mesige vroide het. so sprichit div vorhte schone ivncvrowe wie
varet ir svs vnmesekliche. ir svnt mit zühten vnd mit maze beide
vrovide vnd leit tragen. div dritte zuhtmeisterin. daz ist tvgentliche
schame. div ist ein hveterin der kivschikeit. daz ist also. so den
menschen ane vihtit der tiuvil dv welt vnd sinis selbis vleisch. so
sol div schame hveten daz der mensche an deheinen dingen
virhenge dem kranken vleische daz wider zeme si siner tugentlicher
schame. vnd swas vntugentlicher krancheit den menschen ane vehte.
so sol diu zuhtmeisterin sprechen tugentliche schame ich en tvon ez
en hein wiz niht ez stuende mir gar übil. ich getuon ez niemir. ez
were gar wider minen eren. phech solte ich alse vntugentlichen
tvon. ich enwil alse vntugentliche niemer gedenken. noch enwil ez
niht wizzen. solte ich ez denne tvon. nein ich ane zwiuil. ez stvende
mir gar ane maze übil. die dise drie zuht meisterin behaltent
die stant an dem iungisten tage sicherliche ane vorhte ane betrvebede
vriliche mit grozen eren. sante bernhart sprichit. o svezer
herre minneclicher got. wie bistu so zart daz dv niene wilt sin wan
da en hein andir liebe ist wan din vnd swa liebirs ist denne dv
alleine da en wiltu niht sin. vnsir herre sprichit. suochent mich vnz
ich ivch so nahe bi si. wan ez kvmit noch der tag. daz ich
min antlütze vor ivch virbirge. vnd swie gerne ir mich svochtint ir
envindent min niht tischrede meister eckards.
got geschuof die richen dur die armen und die armen dur die
richen lehnent got giltet iuchs. etlich sagent si glouben an got und
gloubent niht got. es ist groesser das man an got gloubet denne das
man got gloubet man gloubet wol einem menschen ob man im v
schilling lihet das er siu gelte und gloubt doch nit an den menschen
gloubt denn ein mensche an got. war umb gloubt er denn niht got
daz er im gelte was er im lehnet an sinen armen. wer elliu ding
lat der nimet hundertvalt darumb. wer aber hundertvalt meinet dem
wirt niht wan er lat nit elliu ding er wil hundertvalt wider han
aber ünser herre gelobet dien hundertvalt die elliu ding lant lat
er elliu ding so sol er hundertvalt wider han und das ewig leben.
viel aber in den menschen das nach dem lassen volget. und die
umb das selb war umb liesse der enliessi nit al und dem wurdi nihtes
nit die icht ingot suochent es si wissen oder bekentnüsse andaht
oder was es si. vindet er es noch dann vindet er got niut. wie das
er wissen vindet oder verstan oder innikeit das ich doch wol lobe
aber es blibet im niht aber suochet er niht so vindet er got und
alle ding inime. und die blibent im. ein mensche sol niht suochen
noch verstan noch wissen noch andaht noch inrekeit noch ruowe.
wan allein gottes willen der sele der recht ist als ir zerecht sin
sol die engert nit das ir got alle sin gotheit gebe noch si enwurdi
da von als wenig getroestet als ob er ir ein muggen geb
gottes bekantnisse uswendig gottes willen enist nit ingottes willen
sint elliu ding und sint etwas und gevallent got und sint volkomen
aber uswendig gottes willen sint elliu ding nit und gevallent got
nit. und sint unvolkomen. ein mensche solt niemer für ein vergenklich
ding bitten aber wenn er icht bitten wil so sol er allein bitten
umb gottes willen und anders niht so wirt im al bittet er umb
anders icht so wirt im nit in im ist nit denn ein und ein ist unteillich.
und der icht meinet denn ein das ist teil und nit ein got
ist ein. und die icht me suochent und meinent das ist nit got und
es ist teil. es si ruowe oder bekennen oder was es si denn gottes
wille allein das ist dur sich selben und ist nit. und als er allein
suochet gottes willen was im dar uf fliusset oder geoffenbart wirt
das sol er enphahen als gabe gottis und niemer dar uf gesehen noch
gedenken weder es si von natur oder von gnaden oder in welher
wis es si des sol er gar enruochen dem ist gar recht. und sol ein
gemein kristanliches leben haben. und man sol nit sehen uf ein sunderlich
tuon denne eines sol man von got nemen. und was uf in
valle das neme für sin bestes. und si an all forcht das er indisem
iht gehindert werde inwendig oder uswendig das er tuon sol das er
inime vinde die minne gottes so ist sin gnuog. als etlichen uf velt
zelidenne oder zetuonne so sagent si. wüsti ich das es gottes wille
were ich wolt es gern liden gotes segen das ist ein wunderlich frag
das ein siech mensche fraget ob es gottes wille si das er siech
si. er sol gewisse sin das es gottes wille si wan er sieh ist.
also ist es gar an andern dingen darumb sol ein mensche ein ieklich
ding das uf in vellet luterlich und einvaltklich von got enphahen.
etlich sint als es in wol get innen oder ussnen so
lobent si got. und getriuwent im wol als etlich sagent ich han
zehen malter kornes. und als vil wines zuo disem iar ich getriuwe
got wol ia sage ich du getriuwest wol dem korne und dem win diu
sele ist gemachet zuo einem so grossen und hohen guote dar umb
mag si nit ruowen an deheiner wis. und ist alle zit iagende das si
kome über wis zuo dem ewigen guot das got ist da si zuo geschaffen
ist. und her zuo ist zekomen nit mit sturme das sich der mensch
setze in gros stetikeit das zetuon oder zelassen. wan mit senftikeit
in rechter demuot in verzihung sin selbes in einem ieglichen das da
gevellet nit das der mensche insich setze dis wilt du iemer tuon
was das kost dem ist unrecht. wan da inne behalt er sich selber.
vellet icht in in das in mueget oder betruebet und entfridet dem
ist aber unrecht. wan hie inne behaltet er sich selbe das das im
sere versmahet da solt er im inne got lazen geraten. und sich under
in demuetklichen neigen. und in senfter getriuwung en ieklich ding
von im enphahen das uf in viele dem wer recht. her vf gat
alles das man geraten oder gelern mag das im ein mensche selbe
raten lat und uf nit sehe wan allein uf got. allein man das in vil
wis und sunderlichen worten für bringen mag. zuo einer geordenten
conscienci hilfet das man der zuo vallender ding nit aht. und so der
mensch bi im selber ist das er sinen willen got gentzlich geb. und
ein ieklich ding von got glich enphahe gnade und was des dinges
ist ufwendig oder inwendig der icht an got sicht der sicht got nit.
ein recht mensch bedarf gottes nit das ich han des bedarf ich nit
er dient umb nit er achtet aller ding nit. er hat got dar umb dient
er umb nit als verre got ist über den menschen als vil ist er gereiter
ze geben denne der mensche si ze enphahenne dar an sol ein
mensche nit merken ob er zuo neme an guotem lebenne ob er vil
vaste und vil guoter werk tuo sunder ein gewisses zeichen
ist das er zuo neme ob im lieber si zuo ewigen und leider zuo vergenklichen
dingen. hette ein mensche hundert mark und gebe si dur
got und machte ein kloster das wer ein gros ding so sag ich das
wer vil groesser und besser das ein mensche in im als vil versmahte
und verniht dur got. ein mensch sol in allen sinen werken gottes
willen allein meinen und gang also für sich hin und hab dehein
forcht also das er niht gedenke ob im recht si das er icht unrecht
tuo. wan wôlt ein maler gedenken andem ersten strich der andern
alle dem wer unrecht. er sol an den ersten gedenken und strich für
sich hin dem ist reht also solt einer gan und gedeht alle zit wie er
den ersten fuos satzte im wer niht recht dar umb sol man dem
ersten volgen und gan für sich hin so kumet man da man wil. und
dem ist reht dis ist ein collacie meister ekarts
bruoder eghart
ünser herre hat vs gesant sine hant vnd hat gerueret minen mund
vnd hat mir zuo gesprochen swenne ich predien so phlige
ich ze sprechende von ab gescheidenheit vnd das der mensche lidig
werd sin selbes vnd aller dinge zem ander male das man wider in
gebildet werde in das ein veltig guot das got ist zem dritten
male das man gedenke der grossen edelkeit die got an die sele hat
gelet das der mensche da mit kôm in ein wunder ze gotte zem
vierden mal von gôtlicher nature luterkeit was clarheit an
gôtlicher natur si das ist vnsprechlich got ist ein wort ein vngesprochen
wort augustinus sprichet elliu diu schrift ist ital sprichet
man das got ein wort si so ist er gesprochen sprichet man das got
vngesprochen si so ist er vngesprechelich so ist er aber etwas wer
kan dis wort gesprechen das tuot nieman denne der das wort ist
got ist ein wort das sich selber sprichet swa got ist da
sprich er dis wort swa er niut en ist da en spricht er nicht got
ist gesprochen vnd ist vngesprochen der vatter ist ein sprechende
werk vnd der sun ist ein spruch der würkende swas in mir ist das
geit vs mir so ich es ioch gedenke so offenbaret es min wort vnd
blibet doch inne also sprichet der vatter den sun vngesprochen vnd
blibet doch in ime ich hab es och me gesprochen gottes
vsgang ist sin ingang als vil als ich got nach bin also vil spricht
sich got in mich alle vernüftige creature an iren werchen so si
me gent vsser inen selber so si me gent insich selber des en ist an
liplichen dingen niut so si me würkent so si me gent vs in selber
alle creature wolten got sprechen in allen iren werken si sprechent
alle so si nahest mügen si enmügen in doch niut gesprechen
si wellen oder enwellen es si in liep oder leit si wellent alle got
sprechen vnd er blibet doch vngesprochen dauid sprichet der herre
ist sin name herre spricht als vil als ein über setzunge einer herschaft
knet ist ein vnder setzunge etlichen namen die sint got eigen
vnd abgelost von allen anderen dingen als got got der name ist der
aller eigenlichoste name gottes als mensche menschen namen
ist ein mensche ist ie ein mensche er si torechtig oder wise senaca
sprichet das ist ein snoeder mensche der über den menschen niut
enkumet ein ander name hat ein zuo hafften an got als vatterscahaft
das dritte swa man vatter nemmet da verstet man einen sun vatter
mag niut gesin er hab einen sun si tragent doch in ein über zit in
ewig wesen der tritte hat ein vftragen zuo gotte vnd ein
keren indie zit man nemmet och got inder schrif mit vil namen ich
spriche swer icht bedenket ingotte vnd ime dekeinen namen an
kleibet das ist got nicht got ist über namen vnd über natur wir
lesen von einem guotten man der got bat insinem gebette vnd wolte
im namen geben do sprach ein bruoder swig du vnderest got wir
môgen kein namen vinden den wir got mügen geben doch
sint üns die namen ürlovbet da mit in die heligen genemmet hant
vnd die got in ir hertzen also gewihet vnd über gossen hat mit
gôtlichem liecht vnd hie bi son wir lernen wie wir got bitten
sôn wir sün sprechen herre in den selben namen die du also gewihet
hast in dinem heiligen hertzen vnd über gossen mit dim liecht
so bitten wir dich vnd lobend dich. das ist diu ander
lere das über namen vnd vngesprechlich ist der vatter spricht den
sun vsser aller siner mügentheit vnd alle ding in ime alle creaturen
sint ein sprechen gottes das selbe das min munt got sprichet vnd
offenbaret das selb tuot des steines wesen vnd versteit man me an
dem werke denne an den worten das werk das diu oberste natur
würket von irre hochsten macht das mag diu nature diu in
ir ist nit begriffen wurkte si das selbe so were si vnder ir nicht
mer si were das selbe alle creaturen wolten gotte nach sprechen
in allen iren werken es ist doch gar kleine das si geoffenbaren
mügen ioch die obersten engel in dem das si vf climment vnd got
ruerent das ist als vnglich wider dem das in got ist als wis vnd
swartz es ist gar vngelich das alle createren habent enphangen
alleine si alle wolten sprechen das nechste das si mügent der
prophete spricht herre du sprichest eines vnd ich verstein zwei so
got indie sele zehant so es ab vellet so wirt es geteilet ie wir mit
ünserm verstentnisse me vf gen so wir me in im sin. dar vmb
sprichet der vatter den sun alliu zit inder ewikeit vnd entgiusset
in im alle creaturen die hant alle ein ruefen wider in zekomende
da si vs geflossen sint alles ir leben vnd ir wesen das ist
alles ein ruofen vnd ein ilen wider zuo dem indem si vs gangen
sint der prophet spricht der herre hat vs gesant sin hand vnd
meinet den heiligen geist nu sprichet er er hat gerueret minen
munt vnd spricht zehant er hat mir zuo gesprochen der munt der
sele ist der oberste teil der sele. das meinet si vnd sprichet
er hat sin wort in minen munt geleit das ist der kus der sele da
ist munt zemunde komen da gebirt der vatter sinen sun in die sele
vnd da ist ir zuo gesprochen nu sprichet er ich han dich hiutte
vsserwelt vnd habe dich gesetzet über volch. und über riche in
ein hiutte globet üns gott ze vserwelende das nicht en ist das noch
inder ewikeit ist ein hiutte vnd ich han dich gesetzet über
volk das ist über alle die welt der muost du lidig sin vnd über
riche das ist swas me ist dan ein des ist zevil wand du muost allen
dingen sterben vnd sot wider ingebildet werden in die hoedi da
wir wonen indem heiligen geiste des helf üns der helig geist amen
bruoder eghart
do petrus von der gewalt des hohen bersten gottes wart vs dem
gebende do sprach er nu weis ich gewerlich das mir got sinen
engel hat gesant vnd hat mich erlovst von der gewalt herodes vnd
von den handen der vienden nu keren wir das wort vmbe
vnd sprechen wan mir got hat sinen engel gesant da von bekennen
ich gewerlich petrus sprichet als bekantnisse ich hab es ovch me
geprochen bekantnisse vnd vernüftikeit die eneinigent die sele nicht
ingot vernüftikeit vellet indas luter wesen bekentnisse die lovffet
vor si für lovffet vnd dur brichet das da geborn wirt gottes einborn
sun ünser herre sprichet in matheo das nieman bekennet
den vatter niuman der sun die meister sprechent bekantnisse lige
an glichnisse es sprechent etlich meister diu sele si gemachet von
allen dingen wand si ein müglicheit hat alliu ding zeverstande es
liutet doerlich vnd ist doch war die meister sprechent swas ich bekennen
sol das muos mir zemale gegenwürtig sin vnd glich minem
bekantnisse die heiligen sprechent das in dem vatter si
mügenheit vnd glicheit in dem sune vnd einung in dem heiligen
geiste dar vmbe want der vatter dem sun zemale gegenwirtig ist
vnd der svn zemale ime glich ist dar vmbe bekennet nieman den
vatter niuman der sun nu sprichet petrus nu kenne ich gewerlich
wa von bekennet man hie werliche das ist da von das ein gôtlich
liecht ist das nieman triuget das ander wand man da blos vnd luter
bekennet vnd vnbedeket mit ichte da von sprichet paulus
got wonet in eime liechte da nicht zuo ganges enist die meister
sprechent die wisheit die wir hie gewünnen vnd lernen die süllen
üns dort beliben so sprichet paulus si süllen ab gan ein meister
spricht luter bekantnüssi noch denne indisem libe das hab so grossen
lust an sich selber das aller geschaffener dinge lust si recht als eim
nicht wider der lust der luter bekantnissi an sich treit noch
denne swie edel es si so ist es doch ein zuoval vnd als klein als
ein wôrtelin ist wider aller der welte als klein ist al diu wisheit
die wir hie lernen mügen wider der blossen loteren warheit da von
sprichet paulus es sülli ab gan swie si doch belibet si wirt rechte
ze einer torinne vnd als ob si nicht ensi wider der luteren warheit
die man da bekennen sol das dritte war vmbe man da
werlich bekennet da ist da von diu ding die man hie sicht wandelhaftig
diu bekennet man dort vnwandelbere vnd man minnet si da
als si sint zemale vngeteilet vnd na bi einer want das hie verre ist
das ist da nahe want alle ding sint da gegenwirtig das an dem
ersten vnd an dem iungsten tage beschehen sol das ist da gegenwürtig
nu weis ich werlichen das mir got sinen engel hat gesant
swenne got sinen engel sendet zuo der sele so wirt si werlich
bekennende in vnbederbe hat got sant peter den slüssel niut
bevoln want petrus sprichet als vil als bekentnisse hat den slüssel
vnd sliusset vf vnd dringet durch vnd vindet got blos vnd saget
denne ir gespilen dem willen was si besessen habe swie si doch
den willen e gehabet habe wan swas ich wil das suoch ich kantnissü
gat vor si ist ein fürstinne vnd suochet herschaft indem
hoechsten vnd in dem lutersten vnd teilet es fort der sele vnd diu
sele fort der nature vnd diu nature allen liplichen sinnen diu sele
ist als edel an irme hoechsten vnd lutersten das ir die meister enkeinen
namen künnen geben si sprechent ir sele da si dem libe das
wesen git nu sprechent die meister das nach dem ersten vs bruche
der gotheit da der sun vs brichet von dem vatter da si der engel
aller nahest gebildet nach gotte es ist wol war diu sele
ist gebildet nach gotte an irme obersten teile aber der engel ist ein
nacher bilde gottes alles das des engels ist das ist gebildet nach
gotte dar vmbe wirt der engel gesant an die sele das er si wider
bringe an das selb bilde da nach er gebildet ist want bekantnisse
komet von glicheit wan denne diu sel hat ein mügenlicheit alle ding
zebekennende da von geruowet si niemer si enkôme indas
erste bilde da elliu ding ein sint vnd da geruowet si das ist ingotte
in got ist kein creatur edeler denne die ander die meister sprechent
wesen vnd bekantnisse si allein want swas nicht en ist das bekennet
man ovch niut swas aller meist wesen hat das bekennet man ovch
aller meist want denne got ein über swenkende wesen hat dar
vmbe über swenket er alle bekantnisse als ich e. gester sprach indem
iungesten sermon das diu sele in gebildet wirt in die
ersten luterkeit in den indruk der luteren weselicheit da si gottes
gesmekit. e. er warheit oder bekantheit an sich vahe da alle nemelicheit
ab geleget ist da bekennet si aller luterlichest da nimmet si
das wesen in eben messikeit da von sprichet paulus got wonet in eime
lichte da nit zuoganges ist er ist ein inhangen in sin selbes
luter welicheit da nicht zuo hangendes ist swas zuo val
hat das muos abe er ist ein luter instan insich selber da noch dis
noch das en ist want swas in got ist das ist got ein heinden meister
sprichet die krefte die vnder gotte swebent die hant ein inhangen
in got. vnd swie si hant ein luter instan in sich selber so hant si
doch ein inhangen in dem der weder begin noch ende hat wand
ingot mag nicht frômdes gevallen dis habent ein bewisunge andem
himel der mag nicht enphan keinen frômden indruk in frômder
wise also geschiht es swas zegotte kumet das wirt verenderet
swie snoede es si bringen wir es zegotte es gat sin selbes
abe des habent ein glichnisse hab ich wiseit diu enbin ich selber
nicht ich mag wisheit gewinnen ich mag si ovch verlieren aber
swas an got ist das ist got das en mag im nicht enphallen es wirt
gesant in gôtlich nature wan gôtlich nature ist so kreftig
swas dar in gebotten wirt das wirt alzemal dar in gesatz oder es
blibet alzemal vssen nu merkent wunder sit got so schnoede ding
insich verendert was wenet ir denne das er der sele tuo die er mit
sin selbes bilde gewirdiget hat zeformende
der von sternen gassen
ein heilig sprichet das si heilikeit das wir bekennen was wir waren
vor der zit vnd ws wir sin inder zit vnd was wir werden
nach der zit nu havt der von sternengassen alze schoene gesprochen
von disen drin vnd sprichet formans me er hat üns geformet an
ime vnd mit ime er hat üns geformet an ime wie er üns geformet
habe das sult ir merken wir sin ein liecht in siner luterkeit vnd
ein wort in siner verstentikeit vnd ein leben in siner innikeit alsus
hat er üns geformet an ime vor der zit ze dem andren
male was wir nu sin inder zit in üns ist ein luterkeit in die an
vnderlas liuhtende ist das liecht der gotheit in üns ist ein verstentikeit
in die ane vnder las sprechende ist das wort der drivaltikeit
vnd inüns ist ein innekeit in der ane vnderlas würkende ist das
leben der ewikeit zem dritten male was wir werden nach
der zit wir sun in got vereiniget werden weselich vnd eineklich
vnd gentzlich wie sun wir weselich ingot vereiniget werden es sol
geschehen an der schowunge vnd nicht an der wesunge sin wesen
mag nicht ünser wesen werden mer es sol ünser leben sin da von
sprichet ovch christus der dich vatter bekennet vnd dinen svn ihesum
christum das ist das ewig leben er sprach nicht das es
ewig wesen were nu môchten ir sprechen ach herre sit got suslichen
adel vnd suslich richeit in ünser sele hat geplantzet das das
liecht siner gotheit inder luterkeit miner sele schinende ist vnd das
wort der drivaltikeit inmir sprechende ist vnd das leben der ewikeit
inminer innikeit würkende ist was meinet denne das ich sin so
rechte wenig gewar wirde fragest du mich des ich han
dich des zehant bewiset es ist zemal des schuld das ir ivch so ab
gescheiden vnd so luter nicht haltent als ivch zuo gehorte vnd das
ir ivch selber also frômde sint vnd nicht enachtent der in velle
creaturlicher bilden was meinet das der liuten so vil ist die min
nicht verstant das sage ich ivch es ist zemal des schult das si
im nicht gelebet hant swenne ich spriche von einikeit wie
solte mich der mensche verstan des hertze zemal in menigvaltikeit
zerspreitet ist so ich spriche von ewikeit wie solte mich denne der
verstan der zemal sin genuegete nimet an zit vnd an zitlichen dingen
so ich spriche von einem luteren hertzen wie solte mich denne der
mensche verstan dem alle ding gemesse sint insiner sele innikeit
zeherbergenne want es ist nicht genuog das man die creaturen
ab scheidet an der habunge wan muos si ovch setzen vs der
invallenden bildunge diu alze swarliche die sele vermittelet ach
ach vnd wüstend ir wes ir ivch selber hinderent vnd was ir ewiger
warheit môchtin verstan ob ir steten vlis vnd hvote hetten ivwers
inren menschen ivch griuselete ab ivch selber secht ir môchten als
vil wissen als ich weis vnd me was meinet aber das ich
me von got weis denne ir es ist niut des schult das ich der buochen
me kan der künste helfe ist gar kleine es ist des schult das ir
ivch niut als flisseklich aller dingen lidig blos vnd abgescheiden
hant als ich han hetten ir ivch aller dingen als vnwissende vnd von
ivch vergande gehalten als ich han ir wüsten als vil als ich
vnd liechte me want ich mich niut alleine der gnade zevolgenne abgescheiden
han mer ich meinde ovch das ich kunst erkriegen môchte
secht da von bin ich miner kunste holt wand ich das weis vnd erkenne
das ich diu ding verstan die allen den verborgen sint die
sich mit streinger arbeit nicht entlidigot hant aller dingen vnd sich
niut gewunden hant vs den striken des lieplichen alschines
der strebenden creaturen want als vnmüglich got vnd tiefel mit ein
ander sin als vnmüglich ist das sich got iemer der sele vereinge die
wil si von zitlicher bewegunge vnd von creatiurlicher bildunge
nicht alzemale gefriget ist swenne ovch diu sele an zit vnd an zitlichen
dingen nicht enhaftett vnd vf genomen wer so vermôchte si
alze grossiu ding vnd wissent das si gôtlichen werken hart
nach zuo trete was meinet das so vil noch denne gelerter liuten
ist die so kûme erliden mügen das man die sele so nach in gôtlich
wesen setzet vnd das man ir so vil gôtlicher glicheit zuo eigent
wüssent ez ment nicht anders denne das si den adel der sele nicht
bekennent vf das aller hoechste bekanten si den adel der sele vf
das hoechste siu enwüsten an etlichem puncte wa si vnderscheit
vinden solten zwüschent ir vnd gotte secht welten ir mir
vmbe got helfen werben das er mich in einer sach behuete inder
ich vil gearbeit han vnd wissent das ich miner sinne vil der mitte
verslissen han vnd noch so vaste bekümbert bin das ich ez nieman
gesagen tar vnd ich getar es ovch ivch niut wol gesagen doch
twinget mich die minne gegen ivch vnd das ich ovch gedenke
das ich ivwer geniesse mich wndret vnd das wunder hat
mich lange bekümbert was das meine das diu sele ein so kreiftig
wort niut mag gesprechen als der himmelsche vatter etlich meister
sprechent es si des schult das in got weslich ist das si inder slee
nicht wand biltlich vnd da von vermach si nich das der vatter vermag
wand si es wesenlich niut enhat andirre berichttunge
benueget mich nit ander meister sprechent was got ist sin wesen
vnd sin sin das hat er alles von im selber aber die sele ist von gotte
das si ist da von mag si sich got nit gelichen an iren werken dar
an genueget mich zemale niut wand der sun het ovch von dem
vater enphangen alles das er ist vnd würket doch gelich dem vatter
mer ein einiges wôrtelin das treit einen sin in ime das ist
das der sun ist geborn vs der person des vatters vnd ist inne beliben
an dem wesen da von vermag er indem wesende alles das der
vatter vermag persoenlich vnd weslich aber diu sele ist geflossen ab
der persone vnd ovch ab dem wesende vnd want si niut inne beliben
ist an dem wesende da von vermag si nicht dem vatter gelich
würken sech an disem sinne genueget mich enwenig vnd
doch niut gar gentzlich
der von sternengassen hat die geprediet.
innallen dingen han ich ruowe gesuochet vnd han an nichte
ruowe funden nu sprichet si in han an nichte ruowe funden denne
an nichte das nichte an dem diu sele ruowe findet das ist blosse gotheit
siehe liute hant maniger lege girde vnd sunderlich frovwen die
kint bere sint diu sele die von dem gôtlichen worte swanger vnd
kintber worden ist diu hat manger lege glust etwenne glust
si die creatur zeversmehennde etwenne ir selbes nature zevertrettende
etwenne lustet si an der driualtikeit sich zevebende vnd enkan
doch niena ruowe vinden denne an nichte da von sprichet ünser
herre du solt wonen in iacob iacob sprichet ein ringer vnd meinet
der mensche der in got ruowen sol der muos. e. ringen vnd über
winden alle ding hab ich mich selber über wunden so han
ich alle ding über wunden der hat sich selber über wunden den enkein
ding mag über winden das es in geneigen müge zuo de keinem
gebresten swie ein ieklich ding ist an sime wesende dar nach würket
es min sele ist got formelich an irem wesende da von ist si al vermügende
vnd ir werk ist ewig alles das got würken mag das mag
si liden er mag mer noch minre alle ünser meister künnent
nit vinden weder gottes kraft grosser si oder der sele vermügen
hab ich denne al vermügen so en sol ich niemer vf gehoeren
ich gewinne alle ding swas minre ist den alle ding das ist minre
denne ich diu sele lidende got schovwet der sint alle ding ze enge
vnd zekleine da von wundert mich das ein sele der alle ding ze
kleine sint das diu vf dekeiner creatur geruowen mag da
von wan ich mir selber vnwert bin da von sin mir kleiniu ding
wert wer ich mir selber gros nichtes nicht wer mir gros seneca
der meister sprichet swer got fürchtet den fürchten elliu ding swer
got nit fürchtet der fürchtet elliu ding swer got forchtig ist der ist
got heimlich swergot heimlich ist der ist von gottes partie swer
von gottes partie ist der vermag elliu ding es ruowent
natiurlich ding so si koment an ir stat es ruowent vehelich creaturen
so ir gerunge volbracht werdent ieklich creatur ruowet an ir
stat nim den stein wirs in in den luft er geruowet niemer er kome
wider zuo der erden wa von ist das da ist erde sin vatter land
luft ist sin ellende ein jeklich ding ruowet inder stat vs der es geborn
is diu stat vs der ich geborn bin das ist diu gotheit
diu gotheit ist min vatterlant hab ich vatter inder gotheit ich hab
nicht alleine vatter da mer ich hab mich selber da. e. ich an mir
selber würde do was ich inder gotheit geborn were gottes wort
einest in mir gesprochen al diu welt behuebe mich nit ich klüme vf
bin an die gotheit swenne ein jeklich ding lang vs siner
stat ist es verdirbet wirf den vogel indas wasser er ertrinket wirf
den visch in den luft er verdirbet der visch ist in dem wasser geborn
wasser ist sin nature bistu vsser got geborn wilt du leben vsser
gotte werlich du stirbest ist din vobunge zergangklich ich gelovbe
niemer das du sist geislich ist din leben geislich din vobunge ist
gôtlich schovwen ewig friheit ist nicht anders denne von
im selber gevriget wesen diu sele hat ein got formelich wesen wand
si nach im gebildet ist si hat ein al vermügende wesen want swas
got hat inewikeit ineiner vngeschaffener wise das hat si inder zit ineiner
geschaffener wise nicht en mag mich sat machen want das
mich vol mag machen dem gothungerigen menschen smeket nicht
want blosse gotheit wil ich der dingen gern so sin si girlich
an in selber sint si nit girlich wer ich gottes vol nichtes niht
achtet ich allr der welte swer dirre welte achtet das ist ein zeichen
das er sin selbes hat verachtet swer sin selbes achtet der hat aller
dingen verachtet der ruowet der aller bewegunge ist berovbet wer
dekein creatur zemal vnbeweglich diu wer got got ist dar vmbe got
das er vnbeweglich ist want alle creaturen beweglich vnd
vnruowig sint da von mag ich nienen ruowen denne in gotte ist
dekein creatur din ruowe diu ist din got es ruowent verstendige
creaturen niergent denne an irem würkende was ist das ende mines
würkendes das ingot ist ein würken das sol inmir sin ein liden das
an ot ist ein sprechen das sol inmir sin ein hoeren das an got ist
ein bilden das sol inmir sin ein schovwen
über cant. cant. v, ii.
unser herre sprichet inder minne buoche tuo mir vf min swester
wanne ich bin din bruoder tuo mir uf min tube wan ich dir min
heiligen geist sante zuo einem troste tuo mir vf min friundine wan
ich din gemahele bin nu tuo mir uf din herce mit diner minne vnt
lasse mich froede vnt wunne han indinem hercen der prophet sprichet
vnser herre wil sin friundin fueren in ein einoedi vnt wil do reden
zuo ir hercen. hie sond ir merken das er vns leret das wir gerne
sond sin an der eini das wir mügent hoeren wenne vnser herre mit
vns rede
nu sond ir wissen das vnser herre intrierhant wise redet mit dem
menschen vswendeclichen so bossett er vilherteclichen vnt inwendeclichen
so redet vnser herre vil suesseclichen vnt wenne er ime
sicherheit git grosser gnaden. wie vnser herre vs wendeclichen clopfe
vnd bosse an das tore das tuot er mit arbeit des libes vnt des
hercen. vnt hie sond ir merken wenne das vnser herre dem
menschen arbeite git so clopfet er vswendig an das tore. vnt der
das clopfen guetlichen vnt dancberlichen enpfahet vnt guetlichen
vertreit alle widerwertikeit mit dem wirt vnser herre vil suesseclichen
redenne von innen insiner sele. wanne nach der betruepte
vnt arbeit so kumet gern fôlleclichen vnsers herren trost vnt sin
gnade
dauid sprichet ich wil hoeren was got in mir rede. er redet fride
mit sinem volke. do mit das er sprichet ich wil hoeren was got in
mir rede do mit git er vns ceuerstanne das er vil suesseclichen redet
inwendeclichen. was aber diu rede sie das weis diu sele vil bas
denne si es gesagen kunne. ir sond merken wie vnser herre mit der
sele rede. siniu wort die er mit ir redet enist nit anders denne sin
genade vnd einen gôtlichen friden den er git do mit erliucht er die
sele vnt machet das herce lindmuetige vnd smeltzende als
das wachse von der heissen sunnen fliusset also wirt diu sele fliessen
von dem ewigen sunnen vnserm herren
sant augustinus sprichet dis ist ein minnebant das bant das heisset
diu minne. das bant der minne bindet vnsern herren vnt die selen
cesamen. nu sprichet ein heilig vnser herre enwil nit das man golt
noch silber oder kein ding zuo ime binde
aber sant paulus sprichet nach der genaden diu mir gegeben ist als
ein wiser buman han ich gesetzet das fundamente vnt ein ander
buwet daruffe aber ieclicher der sehe da zuo ime selben wir er
daruffe buwe. wan kein anders fundamente mag nieman gesetzen
denne das do gesetzet ist ihesus christus aber wer vf das fundamente
buwett golt oder silber oder edeles gesteine oder was das
ist von disen cergangclichen dingen das wirt verbrant vnt cerstoeret
dur das fiur vnt lidet schaden. er wil allein mit der minne
zuo der minnerin gebunden werden. triuwen da bindet diu minne
die minnerin zuo dem minner
unt denne sprichet diu minnende sele. oherre wir sont sitzen wir
mügen vns nit so schiere von einander gescheiden. du weist doch
wol lieber herre mine das wir vil mit einander cekosenne habent.
nu sprichet diu minnerin. wir sond ein wonunge zwischent vns machen
du weist doch wol das ich diu minne bin mit der du wunne hast
vnt do von liset man das der heiliggeist die selen nimet vf sin
vederen vnt swinget si vf für got mit der suessen andacht der reinen
sele. vnd ruowet da mit ir vnt si mit ime nu sprichet vnser
herre ich vnt diu sele sont ein stete wonunge han mit einander
sant iohannes sprichet got ist diu minne diu sele ist ouch minne.
oherre du muost bi mir beliben wan ich bin och diu minne
du bist ouch diu minne. denne sitzet vnser herre vnt ruowet inder
sele minne vnt koset vil guetlichen mit ir vnt sprichet mir ist wol
das ich bi dir bin vnt ist mir lustlichen das ich in der sele wone
vnt ruowen sol
so sprichet denne diu sele olieber herre du bist min vnt ich bin
din ich bin din kint vnt du bist min vatter ich bin din dirne du bist
min herre ich bin din geschôpfte du bist min schôpfer ich bin din
iunger du bist min mester ich bin din sele du bist min selde du bist
min froede du bist min ere du bist mir alles das guot vnt seliges
das mir ie wart du bist min teile das beste vnt do von ist mir alliu
disiu welt cenicht worden wanne du hast mich dir userwelet vnt ich
han dich ouch vserwelet zuo einem obrosten liep vnt zuo einer
wunne miner sele also sprichet vnser herre ich vnt diu sele sont
ein wonunge mit einander han. vnt denne sprichet diu sele nu han
ich in begriffen ich wil in nit mere von mir lan vnt ich tragen min
userwelt liep vnder min brüsten. da ist geeiniget der liep
zuo der aller liepsten vnt das pinli zuo dem honig der isop zuo dem
balsame diu nachtgalle zuo der harpfen der hirtze zuo dem ewigen
brunnen der liechte stern zuo dem sunnen do von erfroewe dich
sele vnt froewe dich immer mere. du solt sin do got ist vnt solt
ingot gefueget werden
der prophet sprichet du selig sele kome zuo der himelschen ierusalem
denne so nimet si got vnt gottes sune an sin herce vnd zartet
ir vnd trucket si an sin pruste vnt kert si von einer brust zuo der
andern. vnser herre hat zwo brust sin mensheit vnt sin clariu gotheit
da kert er die sele von einer brust zuo der andern. wil si
milich so kert er si zuo der brust siner mensheit wil si honig vnt
kipper wine so kert er si zuo der brust siner suessen gotheit. do
von sprichet der heiliggeist mache din munt wit so machtv vil gesugen.
wie sont wir den munt wit gemachen das sont wir tuon mit
lust vnt mit begirde guoter werken. du solt dinen lip tenen
vnd arbeiten ingottes dienst so wirt dir der munt wit das du vil
macht gesugen von der gotheit
nu sprichet der prophet ir sond den bach trinken der von der gotheit
vnt der menscheit christi fliusset vnt er sol mit ganzem flüsse
iniuch fliessen. er sprichet nit ir sont von dem bach trinken er
sprichet ir sond den mit einander trinken do von sprichet dauid die
do noch uf dem wege sint zuo der himelschen ierusalem die sond
trinken von dem bach nu sprichet der prophet ir sond trinken vnt
sond trunken werden in vnsers herren huse. do er sprichet ir sont
trinken vnt trunken werden. do git er vns ceerkennen vier froede
die diu sele enpfahet so si trunken wirt von der hohen gotheit
christi vnt siner suessen menscheit diu erste ist das si hohes vnt
fries gemuetes wirt das die minsten sele dunket diu indem himel sit
das vnser herre got siner wirdigen muoter marien vnt aller
heiligen habe uergessen vntz an si allein diu ander froede ist das si
schoen wirt das sprechent die meister das der lip nach der iungsten
userstandunge siben werbe schoener werde denne diu sunne. vnt des
libes schoeni wider der sele schoeni vnt chlarheit das si recht als
ein clein fünclin gegen aller der welt, sant augustinus spricht do von
ein wort das die schoeni die der lip enpfahet nach der urstendi das
ist nit anders denne ein überflüs der sele
diu tritte froede ist ein ewigiv froede ouch ist diu froede also luter
das si niemer me betruept wirt vnt erfroewet sich ein ieclichiu sele
der andern froede recht als ir selbes froede vnt dunket ein iecliche
sele das ir froede also gros sie das si nit wôlt sin an vnser frovwen
stat vnt wo von ist das wan das si trunken sint diu vierde froede
ist das si wirt gar miltes gemuetes der diser froede befinden sol der
muos sin selbes alcemale us gan na aller der wise als es got
von ime gefellig ist vnd haben wil. amen
am himmelfahrtstage.
indem ist uns erceiget vnt erschinen gottes minne an uns wanne got hat
gesant sin eingebornen sune indie welt das wir leben mit dem sune vnt
indem sune. wo nu ein richer künige were der do hetti ein
schoene thochter vnt gebe er die eines armen mannes sune alle die nu
zuo dem geslehte hortint die wurdint do von erhoehet vnt gewirdiget
nu sprichet ein meister. got ist mensche worden do von ist erhoehet
vnt gewirdiget alles menschliches künne vnt des mügen wir vns wol
froewen das christus gottes sune vnser bruoder ist vnt geuaren ist
von eigener crafte über alle koere der engel vnt sitzet zuo der rechten
hant sines vatters.
dirre meister hat wol gesprochen aber werlichen ich gebe nit vil
darumb was hülfe mich het ich einen bruoder der do were ein richer
man vnt were ich do bi ein armer man was hülfe mich het ich ein
bruoder der do were ein wiser man vnt were ich do bi ein tore. ich
spriche ein anders got ist nit alleine mensche worden mer er hat
menschliche nature an sich genomen.
es sprechent die meister gemeinlichen das alle menschen sint gelich
edele. inder nature vnt ich sprichen werlichen alles das guot
das alle heiligen besessen hant vnt maria gottes muoter vnt christus
na siner menscheit das ist min eigen indirre nature. nu môchti der
mensche fragen. sit ich in dirre nature han alles das christus geleisten
mag nach siner menscheit wo von ist denne das das wir christum
hoehen vnd wirdigen als vnsern herren vnt vnsern got das ist do
von wanne er ist e wesen ein botte von gotte her zuo vns vnd hat
vns zvo getragen vnser selikeit die selikeit die er vns zuo truoge
diu was vnser. da der uater gebirt sinen sune in dem inresten grunde
da hat ein insweben dise nature disiu nature ist ein vnt einualtig
nu sprichet der meister wer in der plosheit dirre nature wil bestan
ane mittele der muos aller personen us gegangen sin also das er
den menschen der ennent mers ist den er mit ovgen nie gesach das
er dem also wol guotes gan als dem menschen der bi ime ist vnt
sin heimlicher frunt ist alle die wile das du diner persone
me guotes ganst denne den menschen die du nie geseht so ist dir
werlichen vnrecht noch du geluogetest nie indisen einualtigen grunt
ein ougenplike
der meister sprichet do diu creature endet do beginnet got cesinde.
nu begert got nit me denne das du din selbes in creaturlicher wise
us gangest vnt lassest got ein herren indir sin das minst creaturliche
bilde das sich iemer in dir erbildet das ist als gros als got gros ist
warumb do hindert es dich eines gantzen gottes. recht do das bilde
in gat do mvos got wichen. aber do das bilde vs gat do gat got
in got begeret des also sere das du din selbes us gangest in creaturlicher
wise als ob alle sin selikeit dar an lige
eya lieber mensche was schadet dir das du got günnest das got ein
herre in dir sie gang din selbes alcemale vs dur got so gat got alcemale
des sinen us dur dich da dise zwei us gant was da
belibet das ist ein einualtig ein in disem ein gebirt der himelsche
uater sin sune indem innorosten quelle do plueiet us der heilig geist
do enspringet ingot ein wille der behoeret der sele zuo die wile
der stat vnberueret von allen creaturen von aller geschaffenheit so
ist der wille frije
sant augustinus sprichet diu sele ist geschaffen von got vnt darumb
mag si nienen rvowen denne ingot. der meister sprichet nu han wir
ein funken gesant zuo dem himele das ist diu sele vnsers herre
ihesv christi diu bewiset vns allen das aller selen ruowe stat nienen
ist denne in dem himele vnt dar an ist uns ouch bewiset das diu
sele gentzeclichen zuo got behoeret. aber der lichame ist gemachet
von der erden als ouch von den vier elementen vnt des ruowe stat
ist uon nature uf der erden
nu ist diu sele also gar uereinet mit dem lip das si eweclichen
mit einander sont pliben vnt doch behoeret der lip zuo der
erden vnt diu sele zuo dem himele. nu hat got ein wisen rat funden
vnt ist selber mensche worden vnt ist mit eigener craft cehimele
geuarn vnt do von han wir an ime einen erden closs cehimele gesant
do von hoeret ouch alle diu erde gentzeclichen zuo dem himele
wan vnsers herren ihesu christi ruowe stat ist anders nienen denne
an der uereinunge sines himelschen uateres
wan als got triualtig ist an den personen also ist einikeit in der
nature vnt hant ein wesen vnt ein leben also hat vns vnser herre
ihesus christus bereitet das vnser wesen vnt ouch vnser leben eweclichen
sin sol an gôtlicher einunge.
der ander nutz den vns vnser herre bewiset hat an siner himelfart
das ist in was wise wir vns dar zuo bereiten sond das wir ouch na
ime faren. vnd das ist uns gar schone bewiset inder alten
ee an hern moysen der treip sin vehe cesamen in ein boschen in
ein heimliche wuestin vnt do sah er uf dem gottes berg ein bôschen
brinnen vnt wolt doch nit uerbrinnen vnt moyses wolte hinzuo gan
vnt wolte sehen das wunder do sprach im vnser herre zuo vs dem
bôschen moyses ziuch vs din schuoch. an disen worten sint vns bewiset
gar guot lere do mit wir beret werden zevarn vnserm hern
nach cehimelriche.
das erst ist an moisen wanne mos sprichet also vil als der von
dem wasser genomen ist also sol der mensche genomen vnt vs gezogen
sin von der vnstetikeit vnt von dem wuetenden stürmigen
mere diser welte das ander das der mensche sin vihlichen sinne
cesamen tribe vnt sin fleischlichen begerung zame vnd binde. es si
denne das diu sele werde erhaben vnt uf getragen von geschaffenen
dingen so enmag der heilig geist insi nit komen noch inder
sele gewürken wanne alle die gôtlichen werc diu got würket diu
muos er würken über cit vnt stat indem geiste wan liplichiu ding
sint ein uerderpnus gôtliches influsses. wanne wenne gôtlich liecht
fliusset uf geistliche creaturen so würket es leben vnt so es uallet
aber uf lipliche ding so erlischet vnt uerdirbet es
unser herre sprichet es ist iuch nütze das ich iuch benomen werde
wanne sin iungern hatten in liep als ein menschen der noch toetlichen
was. nu das an zwiuel war ist das vnser herre edeler was. denne
alles das got ie geschuoffe sit er denne sinen iungern ein hindernüsse
was so ist das ane zuuiuel war das andriu ding vil me hindert die
man liep hat die minre sint denne got darumb muos diu sele erhaben
sin über cit ob si wil das got sin gôtliches werke in ir würke
sant augustinus lert vns offenbare das man ander bekentnüsse vnt an
minne kumet über die welte vnt an bekentnüs vnt an minne
so enist der mensche nit inder welte das tritte das du solt die schuoch
us ziehen als ouch moyses vnt das bewiset uns das diu begerung
der selen sol geloeset sin vnt vs gezogen von allen toetlichen vnt
cergangclichen dingen vnt sol stan in uerzihunge ires lebennes vnt
ane uermengunge des geistes
es sprichet ein geschrift des bapstes wanne vnser herre siniu ougen
uf huop so meinte er etwas grosses es sprichet der wise man indem
buoch der wisheit das diu sele wirt getragen mit gôtlicher wisheit
ingott
sant augustinus sprichet das alle die werc vnt die lere der mencheit
gottes si ein bilde vnt ein war figure vnsers heiligen lebennes diu
sele muos geliuterot werden vnt cleinliche gemachet werden indem
liechte vnt inder genade vnt alles abegescheiden werden
vnt geschellet das frômdes ist an der sele vnt ouch ein teile das si
selber ist
sant bernhart sprichet min ouge ist geliche dem himele an dem das
es sinwel vnt luter ist vnt an dem obrosten des libes stat vnt das
es enhein frômden indruke erliden nit enmag sol min ouge das bilde
bekennen das an ein wande gemalet ist so muos es cleinlichen indem
lufte gebiutelt werden noch vil cleinlicher muos es getragen
werden inmin bildenerin inminem bekentnus wirt es ein dise eigenschafte
muos diu sele von not han vnt dise gelichnüsse. ia wie clein
es ein gestüplin ein sündelin oder ein sipp der sünde si das enmag
diu sele nit erliden wanne es der sele frômde vnt vngelich ist vnt
frômdet si ouch gottes vnt des enmag diu sele nit wol erlidenne
diu sele muos also genot vnt so gar enploesset werden
alles des das zuo geuallen ist vnt also luter uf getragen werden
vnt wider infliessen inden sune als si us geflossen ist in ime wan
er hat die sele geschaffen indem sune darumb muos si als plos wider
in eime infliessen als si an ime vs geflossen ist
über ev. joh. xiii, xxxiv.
unser herre sprach zuo sinen iungern minnent iuch under einander
als ich iuch geminnet han wanne do bi bekennent die liute das ir
min iungern sint. nv vinden wir von drierleije minne die vnser herre
hat dar an wir ime muessent geliche sin. diu erste minne ist natiurlichen
diu ander minne ist genedeclichen diu tritte minne ist gôtlichen.
wie das durch innert nit enist es si ouch got aber
wir muessen es nemen als es invns uf climmende ist von einem guoten
in ein bessers vnt von einem bessern in ein volkomeners. aber in
got ist nit minre noch me er ist allein ein einualtigiu luteriu weslichiu
warheite.
diu erste minne die got hat do wir an lernen sond. das ist wie in
sin natiurlich gueti darzuo betwang das er all creaturen geschuof
der er eweclichen swanger was worden in dem bilde siner fürsichtikeit
vmb das siu sin guetin nüssint mitt ime. vnt vnder allen creaturen
so minnete er ein nit me denne die andern wanne als verre
ieclichiu wit ist ce enpfahenne also verre ergiusset er sich insiu
unt were min sele als wit vnt als breit als der engel vnt seraphin
der nit inime enhat got güsse es in mich also volkomenlichen als in
den engele vnt seraphin. rechte als der ein sinwellen cirkelle machet
vnt der vmb vnt vmb vol pünctelin were. vnt en mitten
inne ein puncte dem puncten werent die andern pünctelin alliu eben
geliche nach vnt verre vnd sölte ime ein pünctelin neher werden
das muest vs siner stat rucken wanne das mittele pünctelin belibet
geliche enmitten
also ist es vmb das gôtliche wesen es enist nit ussern ime suochende
mer alles in ime selbe plibende. sol das sin das diu creature von
ime enpfahe so muos das von not sin das si us ir selber gerucket
werde wenne man von dem menschen redet so redet man von allen
creaturen wanne christus sprach selben zuo den iungern gant enwege
vnt sagent allen creaturen wanne alle creaturen sint gesamnet an
den menschen. aber got der giusset sich doch weslichen in alle creaturen
in ieclich also vil si enpfahen mag dis ist vns ein guot lere
das wir alle creaturen geliche minnen sond mit allem dem das
wir von gotte enpfangen hant ist uns ioch einer neher von friuntschaft
von nature das wir doch von gôtlicher minne geliche
gunst habent des selben guotes. ich schinen etwenne als ich ein
menschen lieber habe denne den andern aber ich han den selben
gunste zuo einem andern den ich nie gesach vnt dirre erbiuttet sich
mir me. vnt darvmb mag ich mich me in in ergiessen vnt alsus minnet
got alle creaturen glich vnt erfüllet si mit sinem wesenne vnt
alsus sond wir mit minne fliessen uf alle creaturen. dis vindet man
vil an den heidenen das si zuo disem minne friden mit natiurlichem
bekentnüs kamen wanne das sprichet ein heiden der mensche si ein
tiere das senftmuetige ist
diu ander minne gottes diu do geistlichen ist do mit er fliessende
ist indie sele vnt in den engele als ouch do vor gesprochen ist wie
diu uernünftige creature muos vs ir selben grucket werden mit einem
liechte das über alles natiurliche liecht ist wanne alle creaturen in
irem natiurlichen liechte so vil lustes hant so muos das groesser sin
das si dar us ziuhet ein liecht von genaden wanne indem
natiurlichen liechte hat der mensche luste in sich selben aber das
genedecliche liechte das vnsprechenlichen groesser ist das benimet
dem menschen eigen luste vnt ziuhet in in sich selben vnt hervmb
sprichet diu minnende sele ziuhe mich herre na dir in dem smake
diner gôtlichen suessikeit
nu kan man got nicht geminnen man muos in e bekennen wanne das
wesliche puncte das got ist das do enmitten stat geliche nach vnt
verre allen creaturen sol ich dem genehet werden so muos min
natiurlichiu uernunfte us gerucket werden mit einem liechte das
enboben ir ist als ob das min ouge ein liecht were vnt so starke
were das es das liehte der sunnen in siner crafte enpfienge vnt do
mit ein wrde so ensehe es nit alleine mit siner crafte mer mit dem
liechte der sunnen gesehe es als si in ir selber ist
also ist es vmb min vernunft diu ein liechte ist vnt keren ich
die von allen dingen die richti gen got wanne denne got an vnderlas
ist fliessende mit genaden so wirt min vernunfte erliuchtet vnt vereinet
mit minnen vnt dar inne gotte bekennen vnt minnen als er an ime
selber ist
hie mit sin wir gelert wie das got us fliusset in die vernünftigen
creaturen mit dem liechte siner genaden vnt wie wir mit vnser vernunfte
nahen sont disem genedeclichen liechte vnt vs vns selben
gezogen werden vnt vffe climmen in ein liecht das got selben ist
diu tritte minne gottes dar an wir lernen sont wie das got eweclichen
vs geborn hat sin ein geboren sun vnt gebirt in nv. vnt
ewecliche. vnt alsus lit er in kindel bette ineiner ieclicher guoter
vnt usbrachter vnt inwonender sele disiu geburt ist sin verstentnüsse
das eweclichen gesprungen ist von sinem vetterlichen heren indem
er alle sine wunne hat vnt alles das er geleisten mag das
verceret er in dem verstentnüsse das sin geburte ist vnt er ensuochet
nit us ime. alle sine wunne hat er insinem sune vnt er enminnet nit
denne sin sune vnt alles das er inim vindet wanne der sune ist ein
liechte das do eweclichen geliuchtet hat indem vetterlichen hercen
sond wir dar in komen so muessen wir climmen von natiurlichem
liechte indas genadenrich liechte vnt dar inne wachsen indas liechte
das der sun selben ist do werden wir geminnet indem sune dur den
uatter von dem vatter mit der minne die der heilig geist ist diu do
eweclichen entsprungen ist vnt us geplueiet ist zuo siner ewigen
geburt das diu dritte persone ist vnt vs blueiende ist von dem sune
zuo dem uatter als ir beider minne
der meister sprichet ich gedenken etwenne an das wort das der
engele zuo vnser frouwen sprach gegruesset siestv genaden vol. was
hülfe mich das maria genaden vol were. ich were denne
ouch genaden vol was hülfe mich das der uatter sinen sune gebere
ich gebere in denne ouch. darvmb gebirt got sinen sune in einer
volkomenen sele vmb das si in vort vs gebere in allen iren werken
dar über sprach ein heidenschiu iungfrouwe von herren ioseph des
patriarchen sune. ich ensach in nit an als ein menschen mer als einen
got wanne got der liuchtet us sinen werken vnt alsus sont wir geeiniget
werden mit der minne des heiligengeistes indem sune. vnt mit
dem sune bekennen den vater vnt minnen vns in ime vnt in in vns
mit ir beider minne.
nu sprichet er wer volkomen ist an der drierlei minne der muos
von not. v. stucke han. das ein ist ein ware abe gescheidenheit von
allen creaturen das ij. ein war lediges leben das da beweget si
indem grunde der sele von der beruerunge des heiligen geistes.
das iij. ein wares schoeweliches lebenne. das iiij ein uf
climmender geiste.
es fragte in eim gecite ein iunger sinen meister von der ordenung
der engelen. vnt der meister seit zvo ime. gange vnt fuege dich zuo
dir selber in dich selben so lange das du es verstandes. vnt gip dich
denne mit wesenne darin vnt sich das du in it anders siest denne
das du an in vindest so ducket dich bi dem ersten das du die engele
mit in siest vnt als du dich in ir aller wesen gibest so wirt dich
ducken wie du alle engele mit allen engelen siest
der iunger gieng enweg vnt fuogte sich in sich selben so lange vntz
das er dis alles bi warheit beuant do gieng er wider zuo dem
meister vnt danckote ime vnt sprach mir ist beschehen als ir mir
seiten do ich mich gap indas wesenne der engele vnt vf clam in ir
wesenne do duchte mich zeiuncste. wie ich alle engele mit
allen engelen were. do sprach der meister. eya kemestv ein wenig
fürbas inden vrsprung so sol wunder über wunder mit diner sele
gewürket werden. wan die wile der mensche vf climmende ist vnt
enpfahende ist mit mittele der creaturen so ist er nit ceruowe komen.
wann er vf climmende ist ingot so enpfahet er indem sune mit dem
sune von dem uatter alles das got geleisten mag
pater noster
uatter unser der do ist inden himelen das er vnser vater ewiger
inder warheit si das mugent wir merken von der warheit diu christus
ist. wanne er sprach zuo sin iungern ir enhant wan ein uatter
der do ist inden himelen. das er ouch allen heisse vnt sie vnser
uatter als er ouch hat vns geleret das mügen wir dar an merken
wanne er hat vns dur vierwise geboren darvmb das wir môchtin
dur in widerbracht werden indas ewige vatterlant von dennen
wir ouch komen sint vnt er hat es mit offenen worten moisen
vnt allen vnsern vettern gelopt do er sprach. inder vierden geburt
sond ir herwider komen zuo mir. das wort hant die lerer alsus
betiutet das man es also sol uerstan. diu erste geburte ist geheissen
das er vns nach ime gebildet hat vnt geschaffen. diu ander geburt
ist von der heilikeit des heiligen tovfes genomen. wan der touffe
heisset heilig vnt ist kreftige von heiligkeit des wassers vnt des
bluotes ihesu christi das von sinem toten lip vnt hercen flosse indem
er vns zuo dem andern male hat wider geboren. diu tritte geburt
ist nit anders wanne das er vns von siner genade vnt von minnen
vnt mit vnser riuwe wil behalten vnt vns enpfahen als do
der uatter sinen sune het ferloren vnt in der riuwe wider sant vnt
von minnen mit dem ersten cleit aber gelichet im selben. diu vierde
geburt ist inder wir wider komen sont das ist das ewige leben indem
er vns mit sinen userwelten in guetlicher wise wil tuon behalten
amen
nu sond ir merken diu siben gebette die vns cristus hat gelert indem
pater noster wie das wir den himelschen vatter sond bitten. diu ein
bette sprichet also. geheiliget so werde din name das ist an vns vnt
invns. wenne das wir nu also begerent so haben wir drier tugende
gebetten die vns nu vnt eweclichen zuo allem guote mügent komen.
das ein ist das vns got der uatter von himelriche die gabe des heiligen
geistes welle geben. diu do gôtlichiu forcht ist geheissen
diu gabe wirt darvmb gbetten vnd ouch gegeben das der
heiliggeist von siner krafte in vns welle würken das ist das er
hochuart invns welle vertriben in der wir gotte mügent misseuallen.
das ander ist das er vns demuetikeit well geben inder wir mügent
gotte wol geuallen. das tritte ist das er in vns die seligkeit welle
würken diu do it geheissen armuot des geistes. von der christus hat
gesprochen das selig sint die. die sich in armuot des geistes halten
wan das himelriche ist ir
diu ander bette sprichet zuo kome vns din riche. das ist wir begerent
mit gotte das alliu menschen werdent behalten. wenne wir
diser bette gebettent so han wir trier sachen gebetten. diu ein ist
das got der uatter vns welle geben die gabe des heiligen geistes
diu do heisset miltikeit des hercen. vnt diu gabe wirt darvmb
gegeben das si invns müge uertriben. nide vnd hasse der dir mage
geschaden vnt ouch indir welle wrken die seligkeit von der christus
hat gesprochen. selig sint die do sint eines milten hercen. wan si
sont das lebende lant das himelrich ist genant das sond si besitzen
mit froeden
diu tritte bette heisset din wille werde vollebracht inder erde als
indem himele. wenne das wir also begerent so han wir aber trie
bette gebetten. zuo dem ersten han wir gebetten das vns diu gabe
des heiligengeistes werde gegeben diu do kunst ist geheissen diu das
in vns welle vertriben das ist zoren der dich môcht verirren das
du gottes willen noch sin gerechtikeit nicht môchtest volbringen diu
ander ist das dir ein betruept vmb dich vnt vmb dines ebenmenschen
gepresten werde gegeben. diu tritte ist das diu seligkeit
indir werde gewürket von der christus sprach. selig sint die do
eines betruepten hercen sint wan siu sont eweclichen getroestet werden
diu vierde bette sprichet also gip vns vnser teglich brott vnt mit
dem so wir also sprechent. so han wir aber vmb drie genade gebetten.
vnd das ist das wir vnsern himelschen vatter bittent das er
vns die gabe des heiligen geistes gebe diu do sterkin ist geheissen.
darvmb das si vns den gebresten müge benemen der trakkeit ist
geheissen vnt ouch die seligkeit in vns welle würken von der christus
seit. selig sint die do hungeret vnt türst nach der gerechtikeit
uf ertriche wanne siu sond gesattet werden in himelriche mit aller
gnuegde
unt das fünfte bette spricht vergip vns vnser schulde als
wir vergebent vnsern schuldegern. das ist nit ceuerstanne vmb golt
noch vmb silber mer vmb alle die betruepte leide vnt vngemach so
diu menschen wider vns tuont. wanne wir also begerent so bitten
wir aber vmb dri genade. diu ein ist vmb die gaben des heiligengeistes
diu do hæisset diu gabe des rattes diu wirt gegeben dar vmb
das hertikeit des hercen werde von vns vertriben vnt vns diu seligkeit
werde gegeben von der christus hat geseit diu do erbarmhercikeit
ist geheissen. darnach gat das wir den lone sond besitzen das
ist das vns erbarmhercikeit sol gegeben werden
diu sechsde gebette diu sprichet also. vnt inleit vns nit in bekorunge.
vnt wenne wir also bittent so haben wir vmb drie tugende gebetten.
das ist das vns diu gabe des heiligen geistes werde gegeben
diu uernunft ist geheissen. diu darvmb wirt gebetten vnt ouch gegeben
das der gepreste vnd diu vntugede der vnkiuschekeit der din
uernunste mag uerplenden. das der von der craft des heiligengeistes
werde uertriben vnt dir diu seligkeit werde gegeben diu do heisset
luterkeit des hercen. von der christus hat gesprochen das selig sint
alle die do sint eins reinen hercen wanne siu sond got eweclichen
schouwen vnt sin gebruchen mit foller glorie.
das sibende gebette sprichet also. loese vns von allem übele amen.
vnt hie bitten wir ouch trier bette das ein ist das wir bittent vmb
den geiste der wisheit der wirt darvmb gebetten vnd geben das vns
werde benomen vnser menschlichiu oder natiurlichiu krankeit das
ander vmb ein bescheiden luter conciencie vnt fride des hercen. das
tritt ist das wir bitten vmb die seligkeit von der christus hat gesprochen.
selig sint si die do sint eines fridsamen hercen
wan siu sond den lone bsitzen von dem christus hatte geseit das
die fridsamen gottes kinder werdent geheissen amen. fiat fiat.
am ersten sonntag im advent.
erunt signa in sole et luna et stellis. disiu wort diu schribt der
heilig ewangelist sanctus lucas in dem ewangelio das wir hiut gelesen
hein zuo dem heiligen ampt der mesz. und disiu wort hat gesprochen
der lieb christus do er uf ertrich gieng zuo sinen lieben
iungren. uns si sprechent ze tiutsche also. si ir sechent
das zeichen geschechent an der sunnen und an dem man und an
den sternen. levate capita vestra ecce appropinquabit redempcio
vestra. so hebent uf iuwri hoepter und sechent iuch nachret iuwri
erloesunge. nu schribet der lieb ieronimus das fünfzechen zeichen
geschechent vor dem iungsten tage fünfzechen tage alle tag eins.
und dar nach ist der iungste tag und das iungste gericht. nu ist ze
wissen das alle tag driu und dryssig tuseng mônschen sterbent der
iungster tag es ouch denn ist. nu ist aber ze wissen das vierer
hand liuten gericht werdent. zweiierhand guot und zweiierhand boes.
do nu christus sin iungren ufz sante nach siner urstendi ze brôdien
do sprach er zuo inen. euntes in mundum predicate ewangelium
omni creature gant in die welt. und prôdient das ewangelium aller
creature. und die es geloubent die werdent behalten. und die es
niut geloubent die sint ietzant verdampnot. dis sint von den vierer
hand liuten die gerichtet werdent das sint die aller boesten das sint
iuden und heiden die das ewangelium niut geloubent die
sint ietz verdampnot als christus selber sprach. die andren die werdent
gerichtet an dem iungsten tag und dis sint ouch boes die von
diser welt sint gescheiden in totsünden ane riuwe und ane bicht die
werdent gerichtet in die ewigen helle. nu sint ouch zweiierhande
guoter liuten. die ouch gerichtet werdent. die ersten das sint guoti
mônschen die luterlich und reinklich gelebt hant von kintlicher
iuget die sint ietz gericht ze ewigem leben. und si sônd sitzzen uf
dien zwelf stuelen und sônd richten mit dien zwelfbotten über die zwelf
geslecht von ysrahêl. die andren werdent gericht an dem iungsten
tage. und dis sint ouch guot und hatten dike sünde getan und die
hant si geriuwet und gebichtet und disiu mônschen werdent gerichtet
ze ewigem leben. nu ist ze wissen das der mônsche ist diu minder
welt. und alles das in der welt geschichet das muosz alles geistlich
in dem mônschen geschechen. und das merke da bi das du gelicheit
hast mit aller creature. won do christus sprach zuo sinen
iungren brôdient das ewangelium aller creature. do mochtent die
iunger christum fragen. sônd wir dien steinen und dien tieren ouch
brôdien. do mocht christus sprechen. nein brôdient es dem mônschen
so hant ir es gebrôdiet aller creature. won der mônsche hat gelicheit
mit aller creature. nu ist der mônsche geschaffen von dien
vier elementen. und hat ieklicher element natur an ime als si guot
und boese ist. von dem luft ist der mônsche subtil und snell ze untugenden.
von dem fiur zornmuetig von dem wasser unstet. von
der erde træg zuo allen guoten dingen. wilt du nu nemen die
tugende. die der mônsche hat von dien vier elementen. so hast du
subtilkeit von dem luft zuo allen gôtlichen dingen. also das du snell
und subtil bist zuo verborgnen gôtlichen dingen das du diu behendenklich
wirst merkend. zuo dem andren male so hast du von dem
fiur gôtlich minn also das du got und dinen nechsten wirst minnend
in gôtlicher minn. zuo dem drytten so hast du von dem wasser die
abweschunge der schulde. zuo dem vierden so hast du von
dem ertrich die diemuetikeit so du sichest das du von erden komen
bist und du wider ze ertrich werden muost das bringet dir gruntlich
diemuot. wilt du es recht an sechen. nu muessent in dir disiu fünfzechen
zechen zeichen geistlich geschechen die ieronimus schribt das si vor
dem iungsten tage liplich sônd geschechen. won wilt du über werden
des iungsten gerichtes so muost du got sins gerichtes in zit in dir
lassen bekomen. nu ist an dem ersten tage der fünfzechen tagen als
wirs nu muessen hindersich nemen. an disem tag den wir den ersten
nemmen so stützzet sich das mer uf über alle berg vierzig
klafter. nu môchtest du sprechen war umb vierzig. es môchte doch als
wol sin fünfzig oder hundert. nein min kint es ist genuog mit
viertzigen won der mônsche geschaffen ist von dien vier elementen
dar umb ist es vierzig so man denne die zal in vieri teilet das
bezeichnet die gebrestlicheit die der mônsche hat von dien vier
elementen. und die zechniu bezeichnot das sich der mônsche verschult
hat und gesumet an dien zechen gebotten. und dis alles
schriiet über alle berg uf. won es sprichet der wissag her
david. din erbermde herre ist über alle berge. und dar umbe sônd
wir si an rueffen. nu hat sich das mer uf geleinnet und gestützzet
über alle berg das ist ein erschrokkenlich ding allen dien die es
sechent nu hat das mer driu ding an ime. das erst es ist als versaltzen
das es recht bitter ist das sin nieman geniessen mag weder ze essen
noch ze trinken. zuo dem andren male so ist es vnstet. also so es
einen tag recht stille ist. so tuot es den andren tag als es alle die
welt verduemen welle. zuo dem drytten male so ist das mere offen
gegen allen winden zuo allen vier enden. wa die winde har wegent
da stossent si behendenklich an das mere won das mer ist inen allen
offen. nu muosz der mônsche dis geistlich an im haben. das diu
fünfzechen zeichen gentzlich in ime volbracht werden. zuo dem
ersten male und an dem ersten tage so stützzet sich das mer uf in
dem mônschen und das ist des mônschen gemuote das stützzet und
leinnet sich uf über alle berge. und dis ist ein verwegen gemuet
also das der mônsche ein gantz verwegen hat sich von allen
sünden ze keren und ze einem tugentlichen leben. und disiu mônschen
vachent an. an uszwendigen dingen abzebrechenn. nu hat sich
dis mer uf gestützzet über alle berg vierzig klafter hoch. won
der wissag david sprichet. diu erbermde gottes ist über alle berg
dar umb hat sich des mônschen gemuete uf erhaben zuo got dar umb
das im diu erbermde gottes ze hilfe kome. nu môchtest du sprechen.
war umb wirt der mônsche gelichet dem mer. und dis geschicht umb
driu ding diu das mer an ime hat. diu ouch der mônsche an ime hat
zuo dem ersten male so ist das mere bitter das sin nieman geniessen
mag. also ist ouch der mônsche wa er sich zuo der creature und zuo
zitlichen dingen keret do ist er zemale bitter das sin nieman geniessen
mag zuo keinen gôtlichen dingen. zuo dem andren male so ist der
mônsche unstet als das mer hiut ist er guot. morn ist er boes. hiut ist er
gesunt morn siech. nu hungert in. nu türstet in. nu friurt in. nu wil
er dis denne wil er das. und ist im ein stund niut ze muot
als die andren. einest ist er wolgemuot. so balde wirt so ist er trurig.
nu lachet er so balde wirt so weinet er. und recht slechtlich geret
an dem mônschen ist niutzit won unstetikeit. in worten in werken
in allem sinem tuon und lassen. zuo dem drytten male so gelichet
sich aber der mônsche dem mere. das ist gegen allen winden offen.
also ist ouch der mônsche gegen allen creaturen offen. wa si har
koment ia gegen allen untugenden. wa si har koment so vindent si
alwegent rast und ruowe in dir recht als in einem winhus und in
einer tabern alle die geste die dar koment die lasset man in und
vindent herberg do. also tuot ouch der mônsche der enphachet alle
creaturen guot und boes und ist in allen gemein was si suochent das
vindent si alles an ime so sich nu das mer an dem ersten tage uf
gestützzet hat als ir gehoert hant. und es gar ein erschrokkenlich
ding ist an ze sechen. so denne an dem andren tage wirt. so lasset
es sich gar stille wider nider also das es nieman sicht noch
gewar wirt. und also tuot der mônsche. der lasset sich gar stillich
nider und haltet sich gar heimlich das es nieman gewar werde.
was in ime uf gestanden ist guoter verwegenheit. won der mônsche
getar im selber noch niut gar wol getriuwen. won in ime ist dik
ein gar guot verwegenheit uf gestanden so nach dem male niutzit
dar usz wart. und dar umbe haltet er sich gar stillich das es nieman
gewar werde. dur das nieman spreche. der tantzet gester hiut ist
er heilig. morn ist er aber der tiuvel. und dar umbe swiget er gar
stille und seit nieman niutzzit. und brichet der nature abe was er
mag. nu leit er gold hin denne berlan denne vech gewant. aber
dis ist alles noch gar klein zuo einem gôtlichen leben. aber ein
wol geordneter mônsche der zuo einem gôtlichen leben komen wil
dem ist es ein anvang eins andren. das er dar nach absnidet. aber
do ein geistlicher mônsche ist der zuo einem gôtlichen leben komen
wil der brichet siner nature abe alles das ir lust bringen
mag an essen an trinken. ia so er ob dem tische sitzzet in dem reventor
so brichet er ab heimlich wo er mag. einen muntvol einen
trunk und an slaffen und slechtlich geret alles das des er in kein
wis enbern mag. do brichet er abe eins hiut. das ander morn. recht
listklich gat er siner nature nach. won es tuot der nature wirs das
man ir listklich nach gat. denne das man irs alles einer stunde neme.
so neme si es morn her wider. won wa ein mônsche ist so man den
er zürnet und er denne swiget und sich niut balde richet. vor dem
mônschen kan man sich kumer gehueten denne vor dem der sich für
sich mit worten richet da weis man wol. das man sich da hueten
sol. und man in für einen vigent haben sol. also kan sich diu natur
niut gehueten. do man ir also listklich nach gat. das man ir eins
hiut nimet das ander morn. won wo man eins tages alliu ding mit
einander ab brichet. do würget man der natur den hals abe und dis
ist niut gar nütz won sol ir eins nemen nach dem andren
untz das si gentzlich über wunden werde und si sich lasse dem geist
das er ungehindert von der natur belibe. so nu an dem drytten
tage wirt so gand alliu diu mer wunder usz diu in dem mere sint
und schrigent und gant zuo dem liuten. und gehabent sich also
hertzklich übel das recht die liute erschrekken môchten. was sint
disiu mer wunder geistlich ze versten. so ist es ein klagberi natur
diu gat umentum und klaget sich gar hertzlich und schriget gar
kleglich won si sichet wol das si gentzlich under getruket ist
worden nu môchtest du sprechen war umbe kamen disiu mer wunder
niut an dem ersten tage und si nu erst koment an dem drytten tage
nein min kint si gedachten das es niut won ein klein wile weren
sölte. so liessen si sich wol won diu natur lat den mônschen etswenne
wol einen tage oder zwen gar heilig sin dur das der mônsche dar
nach froelich si. ia min kint diu natur liesse dich die zuokumft mit
enander vasten das du denne ze fasnacht tantzist und froelich
siest und ouch ir denne geloubest. ia sicher mônsche ane allen
zwisel. si liesse dich noch die houbvasten mit einander vasten wôltest
du ioch ze wasser und ze brot dur das du denne ze dem meien
tantzist. und froelich lebest aber sicher mônsche wirt diu natur gewar
das man ir niut ouch das ir wil lassen sicher so hilt si sich
niut lange si werde klagber. won e das sich diu natur gentzlich
liessi. si hafti sich e an einen roten öphel oder an einen bluomen
und neme da lust oder genuegde als vil ir werden môchte. und dis
sint diu mer wunder die da koment an dem drytten tage usz dem
geistlichen mere. und schrigent und gehant sich also hertzklichen
übel. ia disiu klagberi natur gat umment um von einem bichter zuo
dem andren. herre erloubent mir dis oder das ia si dunket si müge
da niut gevasten. denne balde so mag si niut ze metti gan. nu ist
si krank. und ist dis ze hert. das ist ze swer so gat si denne zuo
der meystrin. erloubent mir dis und das oder iemer etswas
gebristet ir das si niemer ruowe gewünnen kan. so si aber sichet
das der mônsche mit einem verwegnen gemuete sich wider si setzzet.
und ir der mônsche niutzit volgen wil so lat si den mônschen balde
ennot. und disiu klagberi natur das sint die merwunder. so si nu
lang gant schriient ument um und sich gar übel gehabent und si
denne sechent das es si niutzit hilfet. so gant si wider in das mer
usz dem si komen sint. und gant recht untz an den grunt. und ligent
do. und doch so habent si sich etzwenne uf. ia min kint won du
din natur also under trukest und du si niut lassest für komen. was
tuot si denne dar nach so fliuchet si in das mer recht an den grunt.
ia si verbirget sich also das du ir dike kum gewar kanst werden
won dike und dike so rueret sich diu natur in dem mônschen. so
der mônsche wennet das es got si oder es von dem heiligen geiste
si. so es niut won blos natur ist. und dar umbe miniu kinder so nement
iuwer selbers war und huetent iuch vor dem heimlichen schalk
iuwer nature. won sicher der mônsche kan kum iemer so
genot gehueten diu natur erbiete sich noch denne gar listlich. und
gar mänigvaltenklich dar an an dem vierden tage so brünnet das
mer und es brünnent niut alliu wasser. niut won allein das mer. und
dis bezeichnet die gebrestlicheit die der mônsche hat von dem mere
das brünnet. ia wa sich der mônsche vor zuo dien creaturen kert
hat und die unstetikeit des mônschen. und als der mônsche bereit
und offen was gegen allen creaturen. und enphengklich was aller
gebrestlicheit dis alles brünnet das der mônsche für das hin niut
als geneigklich wirt zuo süntlichen gebresten als er vor mals ist
gewesen an dem fünften tage so switzent die boume und alles ertrich
bluetigen sweis und alle die vogel die uf dem ertrich sint die
fliegent ze samen und sechent ein ander an. recht als was wil hie
werden. und fürchtent in als recht hertzklichen übel das si niutzit
mer singent noch sich froewent als si da vor hant getan. dis bezeichnet
wenne der mônsche an sichet alles sin leben wie
recht unluter es alles gesin ist. und wie wening der mônsche alles
sin tuon und lassen so recht kleinen got dar inne hat gemint und
gemeint. were es denne muglich oder natiurlich er swiste bluetigen
sweis von rechtem gruntlichem hertzleide so er denne enphachet.
da von geswiget sin stimme und geligent siniu wort und wirt also
gediemuetiget das er recht gentzklich geswiget und niutzit weis was
er mere sagen sol. an dem sechsten tage so vallet alles das gebiuw
nider das von stein werk gemachet ist niut von holtz werk. dis ist
alles das der mônsche uf sin wol gevallen gebuwen hat. und das
er wil getan haben alles das der mônsche getuot oder getan hat
guoter werken. des muosz der mônsche als unannemlich sin als es
ein ander mônsche getan hab. und dar umbe so muosz das stein
werk alles vallen. und dis ist des mônschen wellen sin und getan
wellen haben. und das wol gevallen das er im selber tuot. und die
begirde die er hat ze wolgevallen dien luten du solt allein begeren
got wol gevallen und nieman anders. an dem sibenden
tage so brechent die steine ab ein ander in vier stuk. nu môchtest
du sprechen war umb in vier stuk. si môchten doch als wol brechen
in fünf oder in sechs oder in zechen stuk so in vier stuk. nein min
kint es ist genuog so si brechent in vier stuk won denne ist gebrochen
die neiglicheit die der mônsche hat von dien vier elimenten zuo
süntlichen gebresten das wirt zerstoeret so die stein in vieriu brechent.
belibent ioch die stein und das phlaster do das man ein ander mure
machet. so wirt si doch niemer mere als creftig als do vor die
wile die steine gantz sint. won ein kleiner wint der zerstoeret die
mur. dis ist ein kleiner riuwe hat dis mur behendenklich zerbrochen
an dem achtonden tage so erschüttet sich alles ertrich also vestenklich
und also hertklich das alliu mônschen die uf dem ertrich sint
die vallent nider und mugent niut gestan. won wenne die wint in
daz ertriche koment dur die hülinen und dur die lôcher. und si sich
denne verslieffent das si niut kunnent usz komen so erschüttent
si das ertrich das es alles erbybonet. also creftenklich das die
mônschen muessent vallen. und so si also hertzklich erschrekkent
so louffent si in die wuesti und verbergent sich do. diser erdbybon
ist niutzit anders denne so der wint des heiligen geistes dur weget
die hülinen der sele. so wirt der mônsche also dur gossen mit gôtlicher
gnade das er môchte sprechen mit der minnenden sele. surge
aquilo et veni auster per flartum meum et fluent aromata illius.
stand uf du kalter wint. und kum du oster wint und dur wege minen
garten. so wirt er fliessent von pigment. hie werdent die hülinen
der sele also dur weget mit dem minnenklichen oster wint das ist
diu minnenklich gnade und suessikeit des heiligen geistes das disiu
mônschen niut uf inen selber gestan mugent won das si vallent uf
das ertriche. das ist in ir klein. und si verbergent sich in die hülinen
und in die berge in die einoedi. dis sint die hülinen der minnerichen
wunden irs geminten. in die verbergent si sich vor dien griulichen
waswetren dirre zergangklichen zit. und in das uf getan
minnerich hertze christi verslieffent si sich vor diser trughaftiger
zergangklicher welt. an dem niunden tage so lassent sich nider alle
die berge und büchel die uf dem ertriche sint also das alles das uf
dem ertriche ist. das das alles wirt ein ebenner plan. also das man
in einem ougen blik alle die welt über sechen môcht. dis ist das
der mensche also gesast und also geordnet wirt das im alliu ding
gelich werdent als dem himelschlichen student sancto paulo. der do
sprach. ich bin mit dem heiden ein heiden. mit dem iuden ein iude.
und bin doch paulus. das was das er under dien boesen sich also
minnenklich und also behuotlich und also senftmuetklich sich hielt
das si sich von sinem minnenklichen wandel eintweder bekerten. oder
si wurden von ime gestraffet oder iemer etwas guotes namen si da
von. was er aber bi guoten liuten oder bi dien friunden gottes so
hielt er sich also volkomenlich das si ouch alle von ime gebessret
wurden. also solt du dich also minnenklich halten das dir
alliu ding eben komen guot und boes disiu mônschen die sich gelichent
sancto paulo in dien werdent alliu ding slecht und eben und
horten si den oedesten phaffen der in der zit ie wart ein gar slecht
brôdie tuon. si kônden si zuo dem hoechsten keren und zuo dem
aller besten verstan. horten si ouch einen hochen meister von parys
die aller vernünftigosten brôdii tuon die kein mônsche ie gehort si
kônden si merken zuo dem aller minnenklichosten und zuo dem aller
subtilsten so man in der zit die geschrift verstan mag. und also
werdent inen alliu ding gelich. won mit den guoten sint si guot mit
den boesen haltent si sich senftmuetenklich und gedultenklich. dur
das si in bringen zuo der minn christi als der lieb sanctus paulus
sprach ich bin mit allen dingen alles das si sint. dur das ich si
bringe zuo der minn christi. und ich bin doch paulus. das was das
er sich in allen dingen huot das er sich niut ergrot. eer sprach ouch
wer ist siech und bin niut mit ime siech. das was das er mit allen mônschen
mitliden hat guoten und boesen. mit dem trurigen
was er trurig. mit dem froelichen was er froelich. also sint ouch
disiu mônschen mit allen mônschen gelich das si ouch sint. mit dem
sünder hant si riuwe und pin umb sin sünderlich leben. mit dem
siechen trurent si. mit den guoten und mit den froelichen so froewent
si sich. und also werdent si gelich eben gegen allem dem das in
der kristenheit ist. an dem zechenden tage so kement die mônschen
die an dem achtonden tage in die wuesti giengen. die koment nu
har usz. aber si koment anders denne si in giengent. si giengen in.
in etzwas stoltzer wise in die wuesti. nu koment si hertzlos. war
umbe do hat das blik schos inen das hertze genomen. os habent
et non loquentur. occulos habent et non videbunt. si hant mund und
redent niut. si hant ougen und gesechent niut. war umb do hant
si den vinger uf den mund geleit dar umbe das si niut reden. und
gant zuo dien liuten und swigent und redent mit nieman niutzit.
und sechent si an recht als was wil hie werden. si gant aber
zuo nieman won zuo dien mônschen die ouch ab dem waswetter
erschrokken sint als ouch si aures habent et non audient.
nares habent et non odorabunt. si hant oren und gehoerent niut.
si hant nasen und smekkent niut. manus habent et non palpabunt
pedes habent et non ambulabunt. si hant hende und ruerent niut.
si hant fuesse und gant niut. war umbe., got ist ir sechen. und ir
sprechen und ir beruerde und ir smakken und ir gan und stan und alles
ir tuon und lassen heimlich und offenlich. got ist ir hertze und ir gemuete
und recht slechtlich geret alles ir sin alzemale gentzklich. an
dem einliften tage so erstant die toten von dien grebren uf. aber si
enkoment niut von dien grebern. si stand uf iren grebern und sechent
was do werden welle. dis ist geistlich ze nemen wenne der heilig geist
dur rueffet der toten gebein. so erstant diser mônschen gebein und
stant uf ir grebren und wartent was da werden welle. ia disiu
mônschen stant uf ir eigenner kleinheit und vernichtikeit und wartent
was got von inen haben welle. das si dem behendeklich
genuog sien und es volbringen. hie ist tot in tot ia min kint
disiu mônschen die sint vorgestorben aller uswendiger dingen und
alles des do diu natur trost oder lust an haben môchte. aber nu
muessen si sterben inwendiges gôtliches trostes. ia si muessent sterben
der andren frucht des heiligen geistes diu da ist der zwelf
früchten einiu. und dis ist froeide in dem heiligen geist dero muessent
si nu lernen sterben. und dis ist tot in tot und ist ein geistlich
sterben dis mugent wol die sin von dien christus gesprochen hat
beati pauperes spiritu quoniam ipsorum est regnum celorum. selig
sint die armen des geistes won das rich der himlen ist ir. ia das
rich der himlen ist ir und si sint selben ein rich gottes. und got
ruowet in inen. und hat alliu sin wollust in inen. nu môchtent ir
sprechen war umbe erstat niut won das toten gebein und niut das
fleisch. nein min kint das fleisch bedarf niut das es erstande. won
disiu mônschen die hant ir fleisch und ir bluot verzert und versweint
in dem liden und leben christi dem si also adenlich hant
nach gevolget dur alles sin leben in liden in miden in swigen in
gedultikeit in senftmuetikeit. und in diemuetikeit und recht alle sin
fuostapfen. und also hant si versweint ir fleisch und ir bluot und
alle ir craft. und har umbe bedarf es niut erstan niut won allein
das gebein der toten wirt dur rueffet von dem heiligen geiste das
es erstande. miniu lieben kinder war wenent ir das got mit disen
minnenklichen mônschen werden sülle. sicher sicher ane allen zwivel.
got wil disen mônschen in zit noch in ewikeit nienant stat noch
ruowe geben denne in der verborgenheit sines minnenklichen antlütes
als der wissage her david in dem salter sprichet. abscondes
eos in abscondito faciei tue. er sol si verbergen in die verborgenheit
sines antlütes. an dem zwelften tage so vallent die sternen.
dis sol man niut also verstan das die sternen gantz vallent. won
ein sterne ist also grosz als alles ertriche und viele ein sterne har
nider uf das ertriche er ersluege alliu diu welt. aber das geliucht
der sterne das si gebent uf das ertriche das vallet nider.
also vallet alles das geliucht das disiu mônschen in keiner wise uf
das ertriche gebent in worten in werken. in wandel in geberden
oder in keinen dingen wie klein das uf ertriche iemer gesin mag
das muosz gentzlich abe inwendig und uszwendig won umme denne
die sternen kein unluterkeit erliden mugent. won wenne die wulken
etzwas unluterkeit von dem ertriche uf ziechent und die sternen da
von kein unluterkeit enphachent. behendenklich so reistent si sich
und werffent von inen die unluterkeit das si aber schoen und luter
mugen sin. also tuond disiu mônschen. si werfent von inen alles das
si des ertriches ie oder ie gewunnen. und dis mugent die minnenklichen
mônschen sin von dien der lieb christus selber gesprochen
hat. beati mundo corde quoniam ipsi deum videbunt. selig sint die
die eins reinen hertzen sint won si werdent got sechent. wie sicht
man got disiu mônschen werdent got sechent drivalteklich. zuo
dem ersten sechent si got in aller creature. ia es ist kein
creatur in der zit du vindest dinen got und dinen herren dar inne.
sichest du ein gewaltig creature do merkest du ein gewaltigen got.
sichest du ein wise creature. so bedenke den wisen got von dem
alliu wisheit kumet. sichest du die gueti der creature so bekenne
das guot das got selber ist von dem und usz dem alles guot volkomenlich
fliusset. zuo dem andren male so schowent disiu mônschen
got als er mit siner gnade tougenliche in der sele würket
menig minnenklich verborgen ding. das nochdenne der selben sele
dike verborgen ist untz das er sich von ir scheidet und underziuchet
denne bevindet si was si guotes getan hat. das das alles komen ist
von der gnade gottes. zuo dem drytten male so sechent si aber got
aber dis ist ein glorioslich schowen das ist besser ze bevinden denne
da von ze sprechen won es ist über alles das man in zit gedenken
oder geworten kan. ein einiger tropfe des glorioslichen schowens
das man in ewikeit schowet. über triffet alles das kein lerer in zit
da von ie gesprach an dem drizechenden tage. so sterbent alle
die mônschen die uf dem ertriche sint. dis ist ein selig minnenklich
sterben das disiu mônschen getan hant si sint al ze male tot aller
creature. won si sint unwissent aller creature. ia si haltent sich
also diemuetenklich under andren mônschen das si nieman bekennen
kan es were denne der selben mônschen eins das ouch disen weg
gegangen hat. won der lieb christus sprach selber. bi ir früchten sol
man si bekennen non potest arbor bona fructus malos facere. neque
arbor mala fructus bonos facere. kein guoter boun mag boes
frucht bringen. noch kein boeser boun mag guot frucht bringen.
also ist es umb einen guoten mônschen der mag kein boes werk
würken. nein sicher mônsche disiu mônschen sint ir selbers und aller
untugent also ze grunde erstorben. das si kein untugent mugent würken.
dis sint die seligen toten von dien der lieplich minner iohannes
ewangelist gesprochen hat beati mortui qui in domino moriuntur
selig sint die toten die in dem herren sterbent. es sint ouch die
lieplichen mônschen von dien der lieb sanctus paulus gesprochen
hat. mortui. enim estis. et vita vestra abscondita est cum
christo in deo. ir sint tod und iuwer leben ist verborgen mit christo
in got. in disiu mônschen sint wol verborgen in got. won kein
creatur kan si vinden. ia enkein creatur mag si entzezen in lieb
noch in leide war umbe do sint si tot allem dem das si entzezen
mag liplich oder geistlich. hie koment die tierlin und schriigent und
gehabent sich also hertzklichen übel. es sint aber niut tier als die
mer wunder die da an dem anevang an dem drytten tage kament
das was ein klagberiu natur. aber disiu tierlin das sint des mônschen
nidren crefte der sele die begerent ouch mit dien obren kreften
mit christo vereint werden und dis mag niut gentzklich geschechen
die wile die sel bi dem libe ist. won die nidren crefte der sel hant
alwegen ein nider sinken und dar umb schriient si und sprechent.
cupio dissolvi et esse cum christo. ich beger entpunden werden und
sin mit christo. an dem vierzechenden tage so brünnet alle die welt
ze samen in einem fiur wasser und ertrich und recht alles
das uf dem ertriche ist untz das es al ze male ze eschen wirdet.
also werdent disiu mônschen gentzklich in dem fiure gôtlicher minne
verbrônnet untz das si ze eschen werdent ia disiu mônschen sint ir
selbers als gar entworden als do si in got waren. und ir selbers
noch keiner creature niutzit wüston. an dem fünfzechenden tage so
wirt ein niuwi welt. dis ist diu heilig niuw himelschlich stat ze
iherusalem von dero. der minnenklich iohannes ewangelist gesprochen
hat. si ist dur liuchtet als ein cristalle. und ist dur leit mit edlen
margariten und ist durslagen und dur smeltzet mit klarem golde.
und ich sach das vor dem thron gottes alliu ding niuw waren. disiu
himelschlich iherusalem ist wider gebuwen von dien lebenden gepulinierten
steinen die under dem hamer des lidens in diser zit geordinieret
und gepulinieret sint. und das sint die mônschen dien
disiu fünfzechen zeichen geistlich volbracht sint als ir si nu gehoeret
hant disiu mônschen die sint sicher des iungsten gerichtes won si
sint ietz gericht in ewig leben. miniu kint bitten got das
wir ewig leben mit in verdienen und ouch besitzen. des helfe mir
und iuch der vatter und der sun. und der helig geist amen
am zwanzigsten sonntage nach pfingsen.
quia heri hora septima reliquit eum febris. disiu wort sprichet der
gemint iohannes ewangelista in dem ewangelio das man hiut ze dem
heiligen ampt der messe gelesen hat. und sprechent disiu wort ze
tiutsche also. gestren zuo der sibenden zit des tages do lies in
der ritte. in der zit was ein künglin des sun was siech ze capharnaum.
und do diser erhort das ihesus kam von iudea in galyleam
do gieng er in zuo zim und bat in das er ab gienge und gesunt
machote sinen sun. er begond ietzzo sterben. und ihesus sprach
zuo ime. nuwen ir sechent zeichen und wunder ir geloubent anders
niut. und das künglin sprach zuo ime herre gang abe e das min
sun sterbe. und ihesus sprach zuo ime. vade filius tuus vivit. gang
din sun lebet und der mônsche geloubt der rede die ihesus mit im
hat geseit. und er gieng. und do er ab gieng do liuffen im
die knecht engegen und kunten ime und seiten das sin sun lebt.
und er fragt der zit von in in der im bas worden wer. und si
seiten im quia heri hora septima religuit eum febris. gester wol zuo
der sibenden stunde des tages do lies in der ritte. do erkant der
vatter das es die selbe zit was in der ihesus gesprochen hat. din
sun lebet. und er wart geloubent und alles sin hus gesinde nu ist
ze wissen das der ritte den mônschen gern an gat von dem das er
etzwas ungesundes geessen hat und das in dem magen lit und es niut
vertoewen mag. und der disem mônschen helfen wil so muosz man
ime den magen rumen mit guoter artznie. und ouch mit der helfe
gottes ane die nieman niutzit vermag. wellen wir nu dis geistlich
nemen so haben wir alle den ritten. won wir haben in geerbet
von ünserm ersten vatter adam do der das verbotten ops as in dem
paradyse. do gewunnen wir alle den ritten. und hein in von ime
geerbet. und wie das ist das wir in dem touffe von der erbschulde
geweschen werden. doch belibet üns das würtzlin der geneiglicheit
zuo der schulde. und zuo dem gebresten also das wir
niut gentzklich dis ops verdowet haben won das es üns in dem
magen lit. wellen wir nu gesunt werden von dem ritten so bedurffen
wir wol eins guoten artzatz der üns den magen wol rumen
künne. und von dem ritten gehelfen künne. und dis ist der minnenklich
christus ihesus der himelschlich artzat an den in zit noch
in ewikeit nieman niutz vermag. dirre artzat der heisset celestis
medicus. der himelslich artzat. wellen wir im nu volgen er machet
üns snellenklich gesunt. und dis muosz ouch geschechen an der sibenden
stunde des tages. diu erste stunde diu ist so der mônsche hoeret
sagen von dien manigvaltigen freisen die ietzant sint in aller der
kristenheit. und wie recht sorgklich es ietzant stat umb die liut
oder so der mônsche sichet wie recht unstet alles das ist das in
diser welt ioch etzwas froelich schinnet wenne man es beginnet recht
an sechen. so sicht man wol das es gar ein unstet ding ist. miniu
kinder ir sechent wol der hiut gesunt ist der ist morn siech.
der hiut froelich ist der ist licht morn trurig. der hiut rich ist der
ist morn arn. min kint sich an war ist der froelich minnenklich meie
worden mit aller siner lustlicher mnnenklicher bluest. min kint er
ist erdorret. und diu schoene bluost ist verrisen. war ist der lieb
sumer worden mit aller siner sumerlicher wunne und froede. es gat
da hin recht als ob er nie were worden. min kint nu nim allen
den lust und froeide so ie kein mônsche in diser zit gewan. so muost
du es doch lassen du weist niut weler stunde oder weles tages. nu
tuege dir nieman kein leit und hab an einem tage alle die froeide die
din hertze lustet oder begert. min kint nu nim din selbers war und
sich ob es dir ze gantzer froeide und ze gantzem liebe muge werden.
nein es das sage ich dir für ein gantz warheit. du vindest iemer
etzwas das dich truket oder bisset in dinem hertzen. wie dir ioch
nieman kein leit tuot. so tuost du es aber dir selber. dis ist diu
erst stunde. so du nu dis alles an sichest. so muost du erschrekken
ab dir selber. und so du einem toten hoerest liuten so
gedenkest du in dir selber. ach du armer mônsche was lebens hast
du. wilt du iemer also kranklich leben du weist doch niut weler
stunde du ouch stirbest. oder war du varn muost. oder wie es dir
ergan sol du söltest doch billich din leben bessern. wer nu der
mônsche ist der im selber stund oder stat lasset in diser gedenknust
als ir nu gehoert hant. dem wirt behendenklich die ander stunde
nach gende. aber wer sich diser stunde werrend ist und dar usz
louffet dar umb das siner natur niut we geschech. sicher mônsche
usz disem mônschen wirt niutzit und môchte im wol geschechen das
er in der sünde verdurbe. won wer alle toede sparen wil uf einen
tod das wirt im gar ein herter bitter tod und wer sinen riuwen
sparet untz uf sin ende das ist ze male ein sorgklich ding. won wer
ist der mônsche der des riuwen sicher si an sinem ende nieman in
der zit. und dar umb min kint so solt du diser ersten stunde stat
und stunde lassen in dir so kumet behendeklich die ander
stunde diser stunde nach. und diu ander stunde das ist hertzklichiu
riuw. also das du alsôlich bitterkeit gewünnest umb din sünde. das du
niut allein an sichest die grossen sünde. du wirst ouch an sechen die
aller minsten schulde die du getan hast. der du hie vor kleini niutzit
schaftost noch ir kein acht hattost. du wirdest under die stegen der
sele gan und har usz wüschent das pulver der schulde hie sichest
du allicheit der sünde das ist vilheit. und dir wirt also we ze muot
das du mit dem wissagen david wirst sprechent. recogitabo tibi
omnes annos meos in amaritudine anime mee. ich wider denk dir
alliu miniu iar in bitterkeit miner sele. ia min kint du wirst an
sechent din verlorn zit das du niemer mer her wider bringen macht.
und du sichest an wie recht dike du dinen geminten got erzürnet
hast. der dir so gedultenklich gebeitet hat. und dich so minnenklich
wider zuo ime gerueffet hat dis wirt dir also we tuond das du aller
der pin wol vergissest die du dar umb liden söltest wider dem allein
das du dinen got und dinen herren erzürnet hast. hie wirdest
du dich schament also hertzklich vor dinem got. und vor dinem
herren das du mit der lieben marien magdalenen vallest zuo dien
fuessen christi und du im aller diner sünden vergichest mit ir mit
rechter schame dines hertzen. won es sprichet der hoch gelobt
wirdig sanctus gregorius von der lieben marien magdalenen das si
sich also hertzklichen übel schamt vor dem herren in irem hertzen
das si niut wand das sich ieman uszwendig schamen sölte und do
si erhorte. das ir herre was in symons hus. do kam si snelleklich
louffend recht als ein lôwin der ir kint genomen sint und nam niemans
war won des herren allein. und was ieman von ir redde
oder seit des hort si ze male niutzit. also grosz was ir inwendiger
ernst und scham die si zuo got hat. und dar umbe so wurden ir
ouch so behendenklich ir sünde vergeben. so gieng in ein sünderin
und viel zuo dien fuessen christi ein riuwerin. und stuond uf zuo
dem houpt christi als ein schowerin. und christus hies si gan in
fride. und also gieng si usz von dem hus in einem minnenklichen
fride in dem si christus ir geminter herre hies gan. wer nu
dis andern stunde also minnenklich in riuwe sines herzen vertriben
hat dem wirt der herre nu helfent von der andren stunde zuo der
dritten stunde und dis ist bichte. hie solt du sechen wie du bichtest.
zuo dem ersten male solt du sechen. habest du kein tot sünde
getan das du die mit sunderheit bichtest wie du sie getan habest
wilklich oder unwilklich mit notdurft oder ane notdurft oder usz
welcher frevenheit. oder in welher meinunge. won bicht wart zuo
dem ersten uf gesetzzet durch tot sünden willen. was du aber weist
das du gebichtet hast. des bist du für bas niut mer verschult. aber
was du weist das du niut gebichtet hast das solt du eigenlich sagen
als verre du dich sin in kein wise versinnen kanst. aber teglich
sünde solt du ineiner gemeinde rueren. und du solt din selbers vil
eben war nemen was du oder wie du dich verschult habest von
einer bichte zuo der andren das du mit willen niutzit verswigest
weder durch vorcht noch durch scham. und du ouch vor
der bichte dich wol versinnest was du sagen solt kurtzklich. das du
dinem bichter niut als vil zites benemest. du solt ouch dinem got
und dinem herren vor und nach und alle stunde bichten als die lieben
appostolen taten die sprachen alle zit herre vergib. herre vergib
won si erkanten das monschlich krankheit also bloede ist das si alle
zit sündet und har umbe sônd wir alle zit bichten mit dem hertzen
dem milten vergeber christo der do alwegen bereit ist dem sünder sin
sünde ze vergeben als dike er an dem tage kumet. won do in der
liebe himelfürste sanctus petrus fragte. herre wie dike sol ich dem
sünder an dem tage sin sünde vergeben ze siben malen. do sprach
der minneklich christus. non dico tibi petre dimittendi sepcies sed
usque septuagies sepcies. petre ich heis dich niut ze siben malen
vergeben. sunder ze siben malen sibentzig mag der sünder also dike
an dem tage komen so soltu ime ouch als dike sin sünde vergeben.
diu vierde stunde das ist buosz die der bichter geben sol. won e.
das dich der bichter von ime lasse so sol er dir buosse geben. on
er sol dich niut ane buosse von ime lassen. er sölt dir e.
ein einig ave maria geben. e. er dich ane buosse liessi. aber dar
nach als du bichtest dar nach buosset man dich. git man dir nu vil
buosse dar nach wirt dir die buosse des fegfiures abe genomen. won
din bichter nimet dich der helle und antwürt dich dem fegfiure als
vil du niut buossest in diser zit als vil muost du es in dem fegfiur
ab legen. won din bichter die buosse niut eben gewegen kan engegen
der sünde die du getan hast. dar umbe muosz er dich dem
fegfiure antwürten. aber wenne er dir buosse gibet erkennest du
denne das du si niut geleisten macht. so solt du fürsich an der selben
stat dinen bichter bitten das er es dir liechtri. erkennet denne din
bichter so du ime die sache für geleist das es notdürftig ist so mag
er dir din buosse wol liechtren ob er es gerne tuot. won sicher
mônsche niut anders macht du der buosse ledig sin. ud alle die
wile so du ouch din buosse niut geleistet hast und du es von hinlesheit
lassest so bist du niut in gnaden. môchte nu der bichter
wüssen wie grosz des menschen riuwe were. und das ein
mônsche als grosz sünde getan hetti das es unmuglich wer der mônsche
môchte alsôlichen riuwen dar umbe haben das ime der bichter
ein ave maria geben môcht und in schulde und buosse erlassen und
abe nemen. diu fünfte stunde ist einen gantzen vonker tuon von
allem dem das süntlich und gebrestlich ist mit verwegnem gemuete
und niut allein von dien sünden die ich tuon môchte mit worten
oder mit werken oder mit gedenken mere ouch alle die wege die
mir ursach bringen môchten ze sünden die sol ich ouch fliechen.
won wenne ich gan an die stett da man sünde tuot so han ich mirs
selber ursach der sünde geben. won ein mônsche mag sich kum
iemer so gentzklich gehueten er valle ouch in gebresten wenne er
sichet gebresten ueben eintweder mit wolgevallen oder mit worten
oder mit werken oder aber mit missevallen und mit urteil also das
er den môntschen in sinem hertzen verurteilt umb die sünde die er
an ime sichet oder hoeret. und harumbe sol der mônsche ursach der
sünde fliechen als sinen eigennen gebresten. dar umbe das er von
siner ursach niut in sache der sünde valle won das ist ursach das
du dir selber gist zuo dien sünden. und das ist sach der
sünde da man die sünde tuot. und har umbe solt du fliechen geselleschaft
gespilschaft kleider kleinoeder. und slechtlich geret alles das
der nature lust und begirde bringen mag. und do si genuegde in
suochet do solt du eins hiut ab brechen das ander morn won
wôltest du es alles eins tages tuon. so würgtest der natur den hals
abe das were niut nütz. du solt sechen. und din selbers gar eben
war nemen. war zuo du aller meist geneiget sigest das du das zuo
dem ersten ab brechest ist das hoffart das brich abe ud lern diemuetig
sin won diemuot ist ein phunment uf das alle tugent gebuwen
sint. won der lieb christus lert si sin iungren und üns an in
do er sprach. discite ame quia mitis sum et humilis corde. lernent
von mir won ich milt bin. und diemuetiges hertzen. er lert si niut
das si wis weren. er lert si miltikeit. und diemuetikeit. bist du aber gerede
also das du gern sagest von dien dingen die dich niutzit an
gant. min kint so solt du dinen mund gesweigen. ich tuon dich des
sicher ane allen zwivel gesweigest du den mund. got gesweiget das
hertze. du solt tuon als der slange. so der alt wirt so
sliuffet er durch zwen enge stein und lat sin alten hut do zwüschent
beliben. und ime wachset denne ein niuwi hut. also solt du dich
trengen zwüschent dien zwein engen steinen durch. das ist das strenge
gerichte des herren so er wirt habent an dem iungsten tage über alle
sünder. und durch sin minnenklich verdienen das er allen sündern
hat vor getan. do der mônsche wol nemen mag ablas aller schulde.
also solt du dinen alten sündigen mônschen abe ziechen. und einen
niuwen mônschen an legen von disem hat der lieb sanctus paulus
so minnenklich gesprochen. renovamini spiritu mentis vestre. erniuwrent
iuwer gemuete. und legent an einen niuwen mônschen der
nach got geschaffen si in gerechtikeit und heilikeit und warheit. du
solt ouch tuon als der adler so der alt wirt so wirt im sin snabel
krumb das er da vor niut essen mag so billet er in an einen herten
stein. untz er vor abe brichet. und wachset ime denne ein niuwer.
also solt du dinen mund billen an den herten stein der gerechtikeit
gottes diu kein unmuessig wort ungerochen lat eintweder
in zit oder in ewikeit. dis leret dich swigen von allen boesen unnützen
worten und allein von christo sprechen. diu sechste stunde
ist das du von tugent ze tugende gan solt untz das du komest von
gewonheit in ein wesen also das du von gnaden werdest das christus
was von nature. und dis muosz geschechen von flis der tugent das
du der minsten tugent als flisklich war nemest als der meisten. won
sicher mônsche die wile du der minsten tugent niut war nimest und
si ouch uebest. so macht du die meisten niemer volbringen. recht
als ouch dem mônschen geschicht. der sich vor der kleinen sünde
niut huetet der mag sich vor der grossen kum iemer gehueten. und
also solt du die tugent flisklich ueben das du alle tugent weslich
und minneklich besitzest. hie wirt dem mônschen also hertzklichen
wol mit dien tugenden das si im alle zit gelich lustlich und begirlich
werdent. won er bevinde das er sinen got in allen tugenden vindet
und bevindet in dem begirlichen würken der tugende das got sin
gantzer friunt worden ist won das ist ein war zeichen das got sin
friunt ist und bi ime ist wenne er die tugent lustlich und begirlich
uebet. nu môchtest du sprechen wa von kumet das got so
recht wening friunden hat in diser zit und er doch so minnenklich
und so heimlich und so friuntlich mit inen wandlot. das kumet von
dryn sachen zuo dem ersten male das üns die sele als recht verborgen
ist. und üns aber der lib als gegenwürtig ist das im alliu
ding als recht we tuond und er nu niut bevindet was diu sele har nach
liden muos umb das er nu verdienet. nu môchtest du aber sprechen
war umb muosz nu diu sele har nach buessen das der lib verdienet
hat. do entspringet es in dem aller edlosten der sele alle die sünde
die der mensche iemer getuon mag diu entspringet zuo dem ersten
in der sele und der lib mag kein sünde niemer volbringen diu sele
gebe das edlest dar zuo das si hat das ist der fry wille. und dar
umb muosz ouch diu sele zuo dem ersten die sünde buossen. e. der
lib nach des mônschen tod. zuo dem andren male so hat der lieb
christus den mônschen so menig lustlich ding in der zit gelassen und
gegeben da mit der mônsche zuo christo solt gan. do mit verret er
sich von ime won alliu lustlichiu ding die in der welte sint. do mit
solt der mônsche zuo got gan. so gat er von ime. nu sprichet
alliu unvernünftig creature gang für gang für ich bin niut din got. und
do ist der mônsche als tumb das er in allen dingen lust nimet. und
do belibet da er solt für gan. so der mônsche einen rosen in
siner hant hat oder des gelich so solt er behendenklich ein durhbruch
nemen und gedenken bi dem suessen gesmak wie suesz und
wie recht minnenklich der schôpfer ist der den rosen gemachet hat.
und also werin dem mônschen alle creaturen ein ingang in den
schôpfer. das drytte ist dar umb got als wening friunden hat als
balde der mônsche in die friuntschaft gottes getrittet. so ist das erste
das dem mônschen begegnet das got gewalt gibet allen creaturen
das si den mônschen pingen. und si schendent den mônschen wa si
mugent. und dis ist als hert das sich nieman dar in gern waget.
und tuot doch got dis alles dem mônschen von rechter liebi das
der mônsche sich selber lerne bekennen so man ime sinen gebresten
uf hebet. und er sinen got lieb habe won in liden und in betruebde
so rueffet der mônsche mer got an denn in frantzmuetikeit.
die sibende stunde und die iungst in der du gentzklich gesunt
solt werden diu ist das du mit grundloser verzigenheit din selbers.
und mit diemuetikeit alliu diniu guoten werk dinem herren uf bringest
und ie allein lob und ere gebest. und du bekennest was du
guotes tuost oder getan hast das er das allein würket. won du hast
von dir selber niutzit won sünde und gebresten. und was du guotes
würkest in geist und in natur das ist sin und niut din als er selber
sprichet. sine me nichil potestis facere. ane mich so vermugent ir
niutzit. und noch denn so ir getuont alle iuwer vermugent noch
denne so sônd ir sprechen wir sin unnütze knechte. wenne du nu
also erkennest alles das du guotes tuost das das des herren ist und
niut din und ime dankber bist ieklicher gabe sunderbar also das du
sprichest mit sancto paulo. gracia dei sum id quod sum. das ich
bin das bin ich von der gnade gottes. und got guenlichi und ere
gibest von allem dinem tuon und lassen so belibet dir der nutz. und
got hat die ere des si ouch ist aber sicher mônsche wiltu die ere
haben got behebt den nutz. so sich du was du denne habest an der
ere die vergat behendenklich die ere dirre zit. min kint hast du
nu dis siben stunden ordenlich volbracht als du hie vor wol
gehoert hast. so bist du von dem ritten gesunt worden. das üns dis
allen wider var des helfe üns der vatter und der sun und der
heilig geist amen
am dreizehnten sonntage nach pfingsten.
dum iret ihesus in ierusalem transiebat permediam samariam et
galileam, disi wort hat gesprochen der lieb christus dur den ewangelisten.
sant lucas und sprechent zetiutsch also in der zit gieng
ihesus in ierusalem und gieng zwüschent dien zwein lendren samariam
und galileam, et cum ingrederetur quoddam castellum, und
da er gieng in ein castel do begegnoten im x. ussetzig menschen und
stuonden vernes und huoben ir stim sprechend ihesu ein gebieter
erbarm dich über üns do sach er siu und sprach gant erzoegent iuch
den priesteren und es geschach das si giengent und wurdent gereint,
einr von inen do der sach das er ist gereint der ist wider gant mit
grosser stim got lobent und grueszent und er viel uf sin antlüt für
sin fuesz im dankent und diser was ein samaritan ihesus antwürt
und sprach waren iuwer niut zehen die gereint sint und wa sint die
niun es ist niut funden denn einr von in der got guenlichi geb und
er sprach zuo im vade in pace. gang in frid din gloub haut dich
behalten, dis ist das ewangelium nach dem texst mini kinder nu
nemen wir das erst wort har wider ihesus gieng gegen ierusalem
und gieng zwüschent dien zwein stetten samarian und galilea, samarian
ist als vil gesprochen ass ein huot der gebott gottes, galilea
betiut als vil ass ein volbringer der xij reten.., mini kinder nu
mueszend all menschen dur die x. gebott in gan in ewig leben aber
ass ein weltlich mensch gebunden ist der. x. gebotten also ist ein
geistlich mensch gebunden der xij retten won diu. x. gebott hant
vil urlobs das doch einem geistlichen menschen niut erloubt ist und
das merk bi dien kinede von ysrahel do die wolten in das geheissen
lant do kam einkeiner nie dar dero die do giengen die witen und
die gemeinen strausz niut won die do giengen und uf klummen über
die hohen vels und über die flueh und berg und das waren risen
und held und die kamen ouch in das geheissen lant und darumb
sprach christus intrate per augustam portam ir sond in gan dur die
engen port der weg, der verlust der ist wit und darumb min kint
du solt dich niut allein hueten vor dien dingen die dir verbotten
sint mer ouch vor dien die dir erloubt sint nu ist samaria als
vil gesprochen als huot der gebott gottes nu lausz ich ietz diu gebot
ligen won ich getriuw das ir si wol wissent won all menschen
si sint weltlich oder geistlich die sond si kunnen nach dem texst und
volbringen nach dien werken won weler mensch diu. x. gebot niut
kan der zuo sinen tagen komen ist der tuot tot sünd und also dik
er si über gat so tuot er alwegent zwo sünd, won das ist tot sünd
das ers niut kan, und das ouch tot sünd das er si brichet aber ein
mensch das diu gebot weis und kan das tuot niut won ein tot sünd
nu spricht galilea als vil als ein volbringen der xij ræt won ein
geistlicher mensch dar zuo gebunden ist als zuo dien. x. gebotten nu
werdent dis xij ræt geleit uf driu stuk und disi driu geloubent all
geistlich menschen sunderlich, und die andren niuni sint denn in
disen beschlossen nu ist eins armuot und gehorsami und luterkeit,
nu werdent disi driu stuk gelichet einer wuesti diu hat ouch driu
stuk an ir, das erst diu wuesti ist vinster und ellend an dem anvang
so man erst dar in gaun wil so ist der weg vinster und ellend, so
man aber ie verrer gat in, in die wuesti so do ie heitrer und liechter
wirt und das ist ouch ein gehorsam leben. so man das erst an
vachet so ist es gar vinster und hert und ellend won es ist niut ein
klein ding einem menschen das gewonet hat sins eigennen willen
das. das nu muos sinen eignen willen in eins andren menschen hant
lassen und nach des willen leben und sins willen gentzlich sterben und
undergan in tuon und in laszen aber wenn ein mensch verwegenlich
sich dar in git er kumt in kurtzer zit dar zuo das im sins obren
willen bass gevalt und aun sorgen dar us getar sterben und leben
denn usser sim willen und im die gehorsami lieber und liechter
wirt denn iutzit das er im selber setzet oder ordnet won er
enphindet das, das liecht gôtlicher gnad in der gehorsami aller
behentklichest uf brichet und dis bewart christus do er sprach eo
sum lux mundi, ich bin ein liecht der welt wer mir nach volget der
wandlot niut in der vinsternüst won er ha das liecht des lebens
und dis nach volgen christi mag in keiner wis bass beschechen denn
in der gehorsami won christus ist ouch gehorsam gesin untz in den
tot, das ander stuck das diu wuesti an ir hat das ist das si wild
und hert und ungeuebt it und muos man si ueben mit strenger arbeit
mit houwen und mit riuten stein und stôk us und dis wirt zuo
geleit megtlicher luterkeit die muos man mit starkem strit gewinnen
won die megt die niut stritent was wüssent die du solt der welt
angesigen als die lieben iungfrouwen sant katherina sant margareta
sant agnes dis all und ouch ander vil die, die welt versmacht hant
und all ir valschen liebi und untriuw wie lustlich si sich erbiut so
ist si doch unstet und valsch und darumb so huet dich vor ir won
was dir niut erloubt ist ze begeren noch ze tuend das ist dir ouch
niut erloubt zesehen ein magt solt also blug und also schämig sin
das si keinen man mit vollen ougen niemer solt an gesehen und sunderlich
ein gewiloti magt diu solt iren wil alwegent vor irem antlüt
haben das man si ouch kum môchti angesehen. also solt du din
megtlichen luterkeit ueben mit über winden aller der dingen die ir
widerwertig sint. das ist unbehuotheit der worten und geberden
und sitten und werken und gedenken, das dritt das an der wuesti
ist das ist das si trostlos ist von allen menschen won die liut komend
gar wening in die wuesti und dis betiutet ein arm leben won das
muos alwegent ellent und arm sin won der arm mensch muos
vil lustes enbern den ein richer mensch hat an essen an trinken
an kleidren und vil ander dingen, mini kinder nu stat an dem anvang
der bredig das christo begegnoten x. ussetzig menschen. und
dis begegnont got ouch in geistlicher wis in eim geistlichen orden
won so ein mensch in gaut in ein geistlich leben so erbiut sich im
gar vil gebresten in dien der mensch wol bedôrfti sin selbs war
zenemen, der erst ussetzig der christo hie begegnot das ist moyses.
christus hies moyses sin hant tuon in sinen buosen und er tet
es er hies si wider us ziehen do was si wiss von ussatz er sprach
tuo si wider in den buosen und er tet es do was si wider schoen,
dis betiut das almuosen wenne man das git mit wüssent den liuten
das man darumb gesehen werd so begegnot christo der erst ussetzig
won christus sprach selber nesciat sinistra tua quit faciat dextera
tua din linggi hant sol niut wüssen was din rechti hant duot, ia ie
verborgenlicher du din almuosen gist ie mer frucht und nutz es dir
bringt, der ander ussatz der christo begegnot das was diu swester
moysi diu murmlot wider moyses iren bruoder das im got ass vil
guotz tet und si murmlot in ir selber und prach ist diser niut din
bruoder. ia wess zicht dich denn got das er so vil wunders mit im
würket und niut mit dir also tuond geistlich liut wider ein ander,
tuot got eim me gnaden. hat man eins baz dur sins geistlichen lebens
willen oder dur sin alter oder tugent oder kunst so murmlont die
andren oder si murmlont wider das. das man si heist tuon oder
miden und dunkt si alwegent man heis si me denn ein anders, min
kint biss aun murmlon won sicher ein mensch das einvaltlich tuot
das man es heist verhengt got über es das es ebtischin oder
priolin wirt elliu sini kinder werdent im ouch gehorsamer denn
einem das alwegent murmlot wider sin obren, der murmel tuot driu
ding, zuo dem ersten der murmlent mensch der ist ein unfridlicher
mensch und schedlich im selber und allen menschen die bi im sint
zuo dem andren maul so zoegt der murmlont mensch einen grunt
vollen bosheit zuo dem dritten maul so git er boes bild und ursach
allen dien die bi im sint das selb zetuenn, und darumb min kint
huet dich vor murmlon won es ein also schedlich ding ist so man in
geistlichem orden geueben mag murmlon und hinder redon, ia nochtenn
das du dines eben menschen gebresten klagest us sölicher minn
das dir die trehen über die wangen nider gant nochtenn ist besser
du swigest dar von, ina min kint was sol dir der unflaut lausz in
ligen und bit got in dinem gebett über inn sicher got wil in diner
minn lauszen genieszen und wil im riuwen und erkantnüst geben
sanctus augustinus was ein grosser lerer, und komen vil groszer
herren zuo im und enbissen dik bi im so si denn ob tisch sassen so
wolt ieglicher sagen was er gehoert und gesehen hat und wolten die
liut hinder redon und augustinus hat zwen vers geschriben ob sinem
tisch do was einer wer hie wil selen essen der ist miner wirtschaft
niut wirdig und wenn si hinder redon wolten die liut so zoegt er
inen mit dem vinger die vers und so si, si gelasen so erschraken si
so vast das si denn swigen aller hinder red. und aso er wert er si
allen dien die zuozim komen der dritt ussatz. der christo begegnot
das was naaman syrus der was in der alten. e. ein besitzer des
guotes und betiut in geistlichem orden unordenlich besitzung des
guotes won hat ein geistlicher mensch eins helblings wert so ist er
niut eins helblings wert, ich mein. aun urlop oder aun noturst
du solt des selben das du hast mit urlop und gunst diner meisterschaft
ass ledig staun sechestu si unbeschlossen das du si niut hiessest
beschliessen ob du ioch vôrchtist das man dirs nem und hieschischt
si diner meisterschaft und si dirs niut geb das du darumb niemer
zornig wurdist der vierd ussatz der ist so man des vatters erb uf
git und lidclich und luterlich dur got in einen orden komet so
streipht man denn andren liuten ir guot ab mit gilen und mit glichsnen
und mit mengerhant listen, disen weri vil weger das si das ir hettin
gehebt denn das sis andren liuten angewinnent die sin bass bedôrften,
der fünft ussatz der christo hie begegnot der was yessi samulus
helisei. diser hies yessy und was ein knecht heliseus. heliseus do
der naaman geräint und gesunt machet von siner ussetzigi do wolt
im naaman guot han geben darumb wan er was gar rich und
heliseus wolt sin niut won er niut wolt geistlich gaben geben umb
zitlich und yessi sin knecht liuf im nach und enphieng guot von im
und er starb uf der stunt des gechen totz, min kint nu merk dis
gar eben das du kein zitlich guot enphahest umb geistlich won es
ist symoning das ein also schedlichi sünd ist ass man si in der zit getuon
mag kein einr und geb dir. xv. schilling und sprech bett mir
xv vigilig im ist sicher unrecht der dir geb. v. schilling und sprech
lis mir fünf selter es ist valsch geb man dir iiij phunt. v. od vj
oder schlechtlich gerett was es ist und sprech man bett mir das
grosz gebett oder so vil miserere od diu siben zit im ist allem
unrecht und der dir all dis welt für eigen geb du soltest
niut ein ave maria darumb geben won es genimmet niemer end so
nimmet alles das ein end das disi welt geleisten mag. wer sin geistlich
guot git um liplich das ist ein roup des bluotz christi won ir
essent selen die mit dem bluot christi kouft sint das aber ein mensch
bettot dien selon von dien im almuosen worden ist und man begerot
das man inen getriulich tueg des ist der mensch, verschult, aber
nieman sol tuon als ir vor hortent das man mit keinem ging oder
fürsatz süll geistlich guot geben um liplich des warnen ich iuch in
gantzen triuwen. ass lieb iuch iuweri sel und got si won weders im
selber schedlicher tueg das do git oder das do enphahet des weis
ich niut der vj. ussatz der christo hie begegnot das was ozyas
das ist als vil gesprochen als ein schouwer der dingen und dis meint
das der mensch sini werk darumb tuot das er gesechen und gelobt
werd und disem ist gar unrecht. der mensch soll elliu sini werk tuon
got zelob und ze eren wôltistu lieber das man dich fundi in der
kilchen denn ob einem spilbret und du das darumb allein tuost das
man dich niut für boes schatzti so ist es niut gerecht aber sechistu
es darumb ungern das nieman von dir geergrot wurd noch boes
bild en nem so ist es niut schad won all ergrung sol der mensch
verhueten wo er mag, dis. vj. ussatz hoerent zesamen und dis nachgenden
vier ouch zesamen, do ist nu der erst ussatz der christo
begegnot tragheit an gottes dienst nu ist menigerhant tragheit uswendig
und inwendig uswendigi tragkeit ist das. das der mensch lass
und treg ist ze betten ze vasten ze ueben an venien an kniuwen
an tugenlichen werken, aber die inwendig trakeit ist vil schedlicher
und das ist in dien vermanungen gottes zuo riuw oder zuo
andæchtigen inwendigen gedenken es si das liden christi oder sin
gotheit oder sin menigvaltigi triuw und minn oder das der mensch
sins selbs war nem das er siner sinnen huet oder sich selber nider
truk in zorn in nid in hass in hochfart in gitkeit in ungeordnoter
zitlicher liebi dis warnemen des menschen sin selbs in im selber. e.
das diu untugent harus brech das denn der mensch sich selber stilti
das weri dem menschen besser denn innendes zehen münden gebet
und er aber sin untugent niut trukti oder toti es ist ein gar grosz
ding so man ein vigilia kniuwent an einr stat bettot noch vil groeszer
ist das. das der mensch in dem kor oder an andren stetten sinen
schlaf brichet und sin natur aso überwindet der ander ussatz der
christo hie begegnot ist frasheit. dem menschen solt niemer imbis
werden er sölti selber dristunt sinen lust an spis ab brechen niut
mein ich dry trahten mer niut won dry muntvol die er gern esse
won so die menschen gar sur sechent so si über tisch gant so man
denn ein tracht gisset so begint man die tuecher oder den wil von
dien ougen tuon so man die andren gisset so begint man lachen ia
diu kint von ysrahel so diu aussen und etzwie menig tracht gaussen
so begondon si spilon und tantzen und wurden gar geil und darumb
bedarf man gar wol das der mensch ob dem tisch sin selbs war nem,
man solt sich vor dem maul und in dem mal und noch dem mal
halten ass ob man den heiligen fronlichamen wôlti enphachen so würkti
diu spis geistlich ass der fronlicham der mensch solt ouch das liden
christi alwegent vor sinen ougen han ass ob man in ietz gegen
würklich toti vor sinen ougen und wenn im das engieng das im das
hertzclich leit weri das drit. der mensch solt ordnung der
heiligen cristenheit halten was si gebiutet ze tuon das man das tueg
was si verbiutet das man das mide und niut das minst brôsemli
underwegen lasz das ist das wich wasser wer disi ding an im hetti
dem wurd der einsidel und klosterliuten und aller der lon den man
inzit verdienen mag der drit ussatz diser vierer der christo hie
begegnot das ist gitkeit ia es ist vil geistlicher menschen die wenent
inen well himelrichs und ertrichs gebresten und louffent mit ir sinnen
und sorgen har und dar ia si louffent gen basel gen rom und
gen strasburg ina min kint was wiltu gen strasburg umb holtz du
vindest sin doch hie genuog nu louf min kint war du wellest umb
dis oder umb das, noch muostu in getrang sin wiltu dich niut laun,
dis ist ein torecht ding das man niutzit schicket und doch alwegent
sorgen das üns gebrest christus sprach primum querite regnum dei,
suochent zuo dem ersten das rich gottes und alliu andriu ding sunt
iuch zuogeworfen werden min kint getriuw got und bis an zwivel
kerstu zuo im und last dich im er sol dich wol versehen ist es niut
dur friund es ist aber dur frômd er lat din niut. e das got sin
friund liessi die im getriuwotin er versech si. e von eim der hundert
mil verr von in weri dar an hab kein zwivel der. x. ussatz
der christo hie begegnot das ist hochfart. ia es ist vil geistlicher
menschen die muossend haben schoeni messer beschlageni, und roeti
und agsteiniu pater noster und guldini schlôsser an ir buechren mini
kinder iuweri buecher habent niut dester minder tütlen dur der
schlôssren willen iuweri zit werdent niut dest andæchtiger din paternoster
ist vor got niut destbesser dur der roten karallen willen
sicher aun zwivel froewt dich ein roeti schnuor ein gruener bendel
iutzit bas an dinem pater noster denn ein riem oder ein swartzer
bendel das ist ein zeichen das du noch nie ein geistlich mensch würd
vor got du macht es noch wol werden aber dis vinselwerk muos
ab sicher aun zwivel wo ein geistlicher mensch wer dem got und
gôtlichi ding smaktin dem wer diu üppikeit diser zitlicher ding ein
unlustlich ding aber die wil wir dem lust der natur und dem hoeschen
ünser vichlichen tierlichen kreften genuog syen so hoeschent si alliu
zit üppikeit und gnuegd diser dingen und ie mer si im nach gant
und sin gebruchent ie ungenueglicher si werdent min kint sichstu
gern das dir din gewant wol stat und glatt und eben ist noch ist es
alweg swartz und wit und sicher nieman ist dir darumb dester hôlder
all din friund sehen dich gerner diemuetig denn hochfertig und
got wider stat dien hochfertigen und entsetzet si von sinr ewigen
gloria won hochfart ist zuo einem mal uss dem himel komen und
komet niemer mer darin, min kint duo es luterlich dur got und sich
an den diemuetigen schin dins geistlichen lebens und volbring in, in
dien werken und ouch in allem dim tuon und lan won es nit nochtenn
die menschen die selben hochfertig sint. die spottent eins andren
umb sin hochfart ist das under dien liuten so sin wir billich ein
spott gottes und aller englen und heilgen won si hant ewig leben
mit diemuot und mit wider striten allen untugenden so hant si besessen
ewig leben sanctus augustinus sprichet zuo im selber
allen geistlichen menschen vor, sölt es mich kosten min leben ich
muos werden das ich schin und schinen ass ich bin und wer das in
geistlichem leben niut entuot der lebet im selber sorgklich darum
mini lieben kinder bittent wir got das er üns behuet vor disen x.
ussatz und üns geb ein also war geistlich leben in dem wir wol getürren
sterben des helf üns der vatter und der sun und der heilig
geist amen. am ersten sonntage nach ostern. ep. joh. i, v, iv - x.
die ander geburt was in der czeit also spricht der salme
quicumque von der substancien des vatirs vor der czeit geborn
vnd von der substancien der mutir in der czeit geborn dorumme mag
man sprechen von cristi menscheit. das er aws gote geborn sey vnd
von gotlicher craft. wen er obirwant die werlt czumole als er selbir
spricht czu seinen iungern habit zuuorsicht. ich habe die werlt ôbirwunden
text. drey ding geben geczewgnisse das cristus gotis son
was. geyst wassir. vnd blut. das ist der heilige geist der uff ym
irschein in eyner towben gleichnisse, eyne ander glose spricht,
seyn eigen geist. wen er eine geschaffene sele hatte. vnd das wassir
und das blut das er gos an dem crewcze das beweiset das er got
vnd mensche was. wen er gab dem vatir den geist vnd gab das
wassir vnd das blut der erdin. drey geben geczewg in dem hymele
der gvatir. vnd das wort vnd der geist. vnd dise drey sint eyns.
glosa. wie der vatir sey in dem sone. vnd der son in dem
vatir. vnd der heilige geist in dem vatir vnd in dem sone vnd der
vatir vnd der son seyn in dem heiligen geiste. das sal man vornemen
weselich vnd personlich. weselich. wen sie sein eyn wesen vnd
haben eine nature personlich. wen sie eine vornumfft vnd eine
liebe haben. vnd alle wirken mitenander. also spricht augustinus.
die werk der heiligen dreiualdikeit die sint vngeteilet die dritte
geburt ist als ein kint geborn wirt in der towffe do ym gegebin
wirt das cleyt der vnschult. text. wer do glôwbit das cristus ist
gotis son der ôbirwindet dy werlt dorumme sprechen die heiligen.
das eyn cristen mensche die werlt vil bas ôbirwinden mag. vnd den
sunden vil bas widersteen mag. denne eyn iude. adir eyn heyde.
vnd dorumme ist das eyn gewis czeichen. das der mensche prueffe.
das er eyn gerecht cristen mensche ist. das er leichteclichen wedirsteen
môge allen bekorungen. vnd das in ym tot sey alle leichtvertekeit.
text. dirre hat geczewgnisse gotis in ym den do lustit
ermuetes vnd kewscheit das vns das allen werde. des helffe vns
got amen.
feria vj.
sente paulus der leret in der episteln hewte die reichen lewte wie
sie leben sullen. text. thymothee lere die reichen diser werlde das
sie nicht hochfertig geseyn. wen ôberig gut vnd ôberig mut vnd
ôberige kunst dy binden den menschen vnd machen yn hochfertig.
text. vnd nymant sal hoffen in den vngewissen reichtum. das meynt.
das er mit sorgen wirt gewunnen das ander das er mit swerheit
des herczen behalden wirt das dritte das er bey nymande bleiben
mag. er mus yn hie lossen man list von eyme reichen kunige.
der do sterben solde. do lut er seyn weip vor sich. vnd seine kinder
vnd alle seine frunde vnd vrogete sie, was sal mir volgen alle
meines kunigreichs. vnd alle meines grosen gutis. sie sprochen herre
nicht mehe. wen eyn leylach do man euch yn gewinde. do gebot
er seynen knechten das si is hingen an eyne stange. vnd vurten
is durch alle seyn kunigreich vnd riefen dem volke vnd sprechen
nymme sal dem kunige volgen denne dicz leylach. text. sundir
hofsit in vnsirn herren. ihesum cristum vnd das ir wol tut vnd reich
werdit in allen guten werken, is ist ouch selczne rede das eyn
mensche gut habe vnd dorczu nicht hoffe. also spricht der weise
man selig ist der reiche man der do wirt vunden ane bevleckunge
vnd der do noch silber vnd noch golde nicht en geet. wo ist dirre.
wir wellen yn loben. wen er hat wundirliche ding getan in seinen
tagen. ir sullet wissen das ir me gewest ist die die toten haben
lossin vff steen. wen die arm ye woren in dem gute, dorumme habe
ich is vor eyn gros czeichen das eyn mensche gut hat. vnd is nymmer
gerueret wen das er eynen toten liesse uff steen wen man leret
iczunt drey schedeliche leren vnd vil gleiche dem vnglowben vnd
des endecrists lere die erste
vnder stillen messe spricht diz gebet
nu sten ich hie herro gagenvvirtich da man daz opfer segenot daz
tir himelescer fater andeme cruoce gopferæt wart furallede cristenheit
inder vvarheite dines trut sunes. unsers herren ihesu christi.
nuone bin ih des nuouet vvirdich daz ich iemer da solt irschinen
da so groz genade unde heilekheit volbracht vvirth. vvan daz ich
mich des droste daz tu in santest in dise vvelt zeineme vvaren opfere
fur alle dine cristenheit. hilf mir herre huote daz ich under dinen kinden
bactet muoze vverden fur der salikheit dir diz gagenvvirtig opfer
huote folbract vvirt inder vvarheit des heiligen lichamen dines trut
sunes. unsers herren ihesu christi. hilf mir herre daz ich der einu
liche der heiligen diemuote der muz ich genizen du dir daz
geriet daz du ze sus getaner vvis unsich ze den hulden dines fater brachtost.
dune santost engel noch enhein ander gescephede nah uns du bist
selbe chomen nach diner hantgetat. hich gelovbe hie din helige gagenvvirtigi
hich gere unde bitte der heiligen gemeinde disses vvaren
offers daz iz mir huote si en antlaz miner sunte ein festenunge mines gelobben.
ein lib nare mines libes unde miner sele ein ruove miner
sunde ein bezerunge mines lebenes. ein vvarnunge und ein bescirmvnge
uvider den tuofel und alle sine rate herre ihesu christe des lebendigen
gotes sun. du der mitten vvillen des fater mitter gefruomede
des heiligen geistes mittineme tode erlidiget hast die kristenheit
lidege mik durch dinen heiligen lichamen durch dines heiligen bluotes
vvillen son sunden unde fon allem uobele. mache mich gehorsam
dinen geboten. unden laz mich niemer fon dir gesceiden vverden.
qui uiuis et regnas per omnia secula seculorum amen.
de sancta maria oratio
evvigu maget frovve sente maria du da bist ein kungin des himeles
under erde du da bist ein trost der sundare und ein vvidersuonarin
der scvldigen. du da bist ein frovde und ein ere der guoten. du da
bist ein corona und ein zirde aller heiliger magede. ker die dine
genadigen ovgen ze mir fil armer sundarin. unde ruoke mich zerchennene
under allen den die dich luterliche minnen. heiligv maget
sente marie fogetin und helfarin aller dere die sich an dich lazent
unde dir getruvent hilf mir genaden und antlazes aller miner sunten
umbe dinen sun ihesum christum der dir nuvet desen ferseith des du
in gebittest. hilf mir frovve durch die genade die ir ze dir hat getan
duo ir fon dime reineme libe geruochte geborn vverden
vvarre got unde vvarre mennesce dur taz heil unde dur tier losunge
aller der vvelde daz ir mir fergebe allez daz ubel daz ich ie getede
fondes angennes mines libes unz an dise stunte. heiligu muoter
du eine da bist ander genade und ander helfe vvir unsich alle serfen.
du nach gote unser einlichu zuofersicht unde trost bist. hilf mir
umbe dinen sun daz ir dur dine uuirde unde dur dine under chunft
minsele unde minen lichamen gerene unde gelutere fon aller unreinecheit
unde fon alen bosheiten fon allen mentaten. e daz ich
disses libes fervvandele kungin der genaden bit ihesum din sun daz
ir minu laster fon mir neme unde mich er fulle mit sinen heiligen
tugenden. daz ir nid unde haz fone mir geferre und allen ubelen
vvillen. daz er mir gebe bruoderliche minne unde guten
vvillen. daz ir alle hofart fone mir gefromede unde mir vvar diemuot
gebe. daz ir alle unreine gedanke und ubel geluste und unsufer girde
fon mineme geiste fertribe. unde mir reine gedanke unde kuosche
girde gebe. warre mer sterne fon der uns daz evvige liecht erschin
ist fon der uns allu genade komen ist habe mik in diner gericht und
in dineme gebete en alle zit for gote daz ich din geniezen muze daz
ich alle die freise und daz ubel disses libes enfliehe. unde nak diseme
libe den evvigen lib besize. ich begin dir frovve miner sunte ich
sende dich an dinen einbornen sun daz du mik umbin ensculdigest
daz du mir umbin antlaz ervverbest. daz du allen sinen zorn svva so
ik sin vvirdik si sone mir kerest vnd in zerbarmekheit uber mik
geneigest nu kere himeleschv kunegin din heiterez antluze ane mik
suntarin. unde geneige din mildez unde din genadigez gesune ze mir fil
unvvirdigun. unde ruoche mik cerkennene under allen dien die din
lob emizegen die sik diner ere frovven die dik luterlike minnen.
min herze daz ger din slafende unde vvakende. min sele turste nak
dir fruo unde spate svvenne so ik an dik gedenke so si ik fri fon
allem ubele. der tufel der nehabe nekheinen gevvalt uber mik. alle bekorunge
ferlazen mik. du himelesche genade beschovve mich.
allu minu vverk die vverden getransputiget. in allen minen vvegen
so muozik vverden berichtet. und alle mine begunste unde flize die
bringe got ze guteme ende svvenne so ik din gedenke. nu hebik min
herze unde min hende uf frovve zuo dir unde bitte dich durch
die liebi dines trut sunes daz du geruokest zuo mir ze komene min zeguvisene
mittinen heiligen mageden unde mit allen heiligen suuenne
so min sele fon diseme libe sceide. gefrovve unde getroste gotes
muoter denne min sele mit diner heiliger gagenvvirti unde lose mik
fon allerder forkte unde der egesode sathan, e unde siner engele.
enfak mik denne under dine milden hende unde vvis min leitarin
unde min beschirmarin. daz der hubele hellevvark mir vveder formir
nok nakmir gescaden muge olde zuokomen. fon der guotliki dines
luteren antluzes so flihen unde zerfaren alle mine fiende als der morgen
vvolchen fondeme schinen der sunnen du vvis mir denne frovve
en getruver und ein gewisser leitare. daz mir uvvet gebreste daz ik
vvvet girre dazik vvveterkome ander eispariger beschovvnge
der freisliken antluze die ik da gesen muoz die porta der himelschen
ierusalem die muozhik ofen finden fon dinen genaden unde muoze
bracht vverden fondir frovve an des alleroberesten beschovvnge. unde muoze
diner genade genizen daz ik sin forchsam unde sin anklik
urtelde enflihe. genadigu maget sente maria daz ervvelte gotes hus
des heiligeistes du da bist ein flukt aller die sich fervvrchet hant
und ein vuider ladunge der ferkerten du da bist geheizen uo himel
porta. vvisdenne for gote min fuorspreke ergibtu rede fur mik. under
vvint du dich miner sake enschuldege mik und entrede mik hilf mir
denne heiligu frouve daz ik fondir unde fon allen heiligen nuuet
gesunderot vverde vndazik vvirdik ertelt vverde der genoschefte der himeleschen
kore fon evven unzeuuen. amen. oratio eius qve in castitate. uel uirginitate cupit permanere.
dis gebet ist uil gvot tagilich gelesin.
herre iesv criste. min gebet. irhore durc die magitheit dinre
chusir mutir. sancte marivn. vnde behvote die chusci mins libis. vnde
minre sele. unz andaz ende mins lebnnis. amen.
oratio bona ad deum.
herre almehtige got. ich bite dich dur din heiligis hovbit.
unde dur allv dinu heiligin werch. unde dur allv div heiligin wort.
die du den menischon zignadon ie gispreche. du inphach disv lieht.
unde gibint unde bitwinc hute andisime tage alle die zungin. die
minin scadin sprechin wellen. alde die mich hute ansehin suln. odir
diheinen giwalt ubir mich habin suln. unde chere ir allir zungin.
unde ir wort. unde ir willin an mine frovde. unde an mine hulde.
unde an mine minne. so miz den ubir din herze in modum
crucis. unde von deme brust leffile zvo deme nabile. unde miz denne
von eime rippe unz andaz andire. unde sprich alsus. herre almehtige
got. ich bite dich her dur din heiligis herze. unde dur die
heiligin gidanche. der du do gidahtost. do dv dise welt alle giscvofe.
unde do du den menischin nah din selbiz bilde giscvofe. vnde dv
gidahtost in zir losinne mit din selbis libe. unde gireindost mit
dime heiligin blvote. do er dur sin selbis schulde. uirlorn hate herre
dine hulde. nu bite ich dich herre. dur die selbun gnade. unde dur
gie gidanche. so bite ich dich herre. daz du bicherest ir allir herze.
unde ir mvot unde ir willin zvo mir mit truwon. unde mit warheit.
unde mit gnadon. unde mit minnon. die mich hute ansehin suln. odir
dicheine rede sam mir alde uon mir suln habin. so miz denne die
rehtun hant. uon deme lengistin uingire unz an daz resti. unde
miz denne uon deme dumin. zvo deme minnistin uingire. unde gib
denne diu liet uf in den altir. unde spricht alsus.
herre ich bite dich almehtigir got. du den himil unde die herde an
diner hant hast. herre du gisezze hute in mine hant. unde inmine
giwalt. allu div menischin. diu mir scadin wellen. daz siv mir undirtan
unde gihorsam mvozin sin. zi allen den dingin da ich ir
zvo bidurfe. tunc cantetur missa de sancta trinitate. unde brenne div
lieht allv zi der misse. alse sanctus gisungin werde. so val nidir
an dinu baru chniu. unde sinc dise salmin. ps. vsquequo. ps. deus
deus meus. respice ps. adte domine leuaui. ps. inte domine speraui.
ps. inclina domene. ps. deus auribus.
e sancto petro.
herre sancte petir du den giwalt hest zigebindinne unde zinbindinne.
dine gnade svoch ich sundigv. dinis wegennis geron ich. ich
bite dich unwirdigu. umbe alle mine sunde. unde umbe alle mine
not. unde mine angiste. da mite ich biuangin bin. oft unde mir
geginwartich sint. ich bite dich herre sancte petir dur die gnade
die got dir tate do er dich uon der erde zieinim menischin gibildote
als er uns alle hat gitan. daz du mir gnadest in allen novtin. unde
angistin. alse got dir tate. do er dich ime selbin ginande swestir
unde mvotir. frivnt niet ein shach. hilf mir herre sancte petir in
allen notin unde angistin. als unsir trehtin. dir den giwalt hat
gigebin. ich bite dich herre sancte petir. dur die gnade die got
ubir dich tate do du sin uirlovgenotost. ineinir naht driestunt. unde
din heilich herze mit sere unde mit leide. bivangin wart. umbe den
tivrin tot. unsiris trehtins. unde umbe die sunde die du hatost gitan.
daz unsir trehtin uirhangte uns zitroste so wir uielin indie sunde.
nu irhuge herre sancte petir vvie unsir trehtin zidir sprac. do du in
fragetost. wie diche du in soltist virlazin die indie sunde
givielin do antwrte er dir unde chat. non dico tibi petre dimittendi
septies sed usque septuagies septies. dur die gnade so bite ich dich
unde manon dich dur den heiligin namin des heiligin cristis. dinis
liebin meistirs. unde dur die sigenufte des heiligin crucis. da allv div
cristinheit ane wart irlosit in dien gnadon so irlose mich uon allen
minen sundon. gihuge herre sancte petir. der mandunge unde
des trostis. da din heilich herze mite gifrovwit wart. do unsir trehtin
uon deme grabe irstvont. unde dir unde anderen sinen boton.
daz hiez chundin. daz er zigalilea indaz lant fvore. unde siv in da
mit mandunge gisehin mvosin. herre sancte petir ich bite dich
dur die mandunge der ich dich nu gimanit han. daz du mir ziunsirme
trehtine arne bote siest. daz min ser unde min not. da mite ich
biuangin bin inmandunge bicherit werde. ovch bite ich dich
herre sancte petir in minis trehtinis namin. unde dur minne des heiligin
cristis. daz dv gihugest er gnadon der got ubir dich tete. do
dich herodes gibant. in siben stetin. mit isinin chetin. gihuge herre
sancte petir wie dich got irloste. von der fiende giwalt. unde irbite
mir umbe den selbin irlosere. daz er mich irlose. dur sine gnade.
unde dur dine minne. uon allir der not. unde uon den angistin
da mite ich biuangin bin. unde die ich dir giclagit han. unde irlose
mich. alse unsir trehtin dich irloste. uon der vinstri des karcharis.
unde uon den banden herre der warin sibinv. uon den banden allen
so loste dich unsir trehtin. also tvo ovch dv mich nu dur sine gnade.
unde dur sine minne. uon allen angistin unde der not der ich dir
nv gclagit han. unde uon allen ubilen menischin. unde wibin. die mir
diheine not tvont unde mit diheinir freise mir wellen zvo chomin.
daz ewige lieht daz chome ziminin ovgon. div heilige stimme
chome zimime munde. der heilige geist chome ziminir bruste unde
gebe mir got die globe. die sancte petir habete do er indiseme libe
was. unde helfe mir sancte petir der gnadon. daz min lib unde min
sele biwart werden zidiseme libe. unde zideme ewigin libe.
herre sancte michahel hute wistv. n. sin shilt unde sin sper. min
frovwa sancta maria si sin halsperge. hvte mvoze er indeme
heiligin fride sin. da got inne ware. do er indaz paradise chame.
herre got du mvozist in bescirmin. uor wage. unde for waine. uor
fivre. uor allen sinen fiandin gisunlichen unde ungisunlichin. er mvoze
alse wol geseginot sin. so daz heilige wizzot ware. daz min herre
sancte iohannes mime herrin dim almehtin gote in den munt flozte.
do ern indeme iordane tovfte. amen.
herre got an dine gnade irgibe ich mich dir hute. mit libe unde
mit sele. indine gnade. unde indine irbarmide. unde inminir frovwn
sancte mariun. unde spriche dir einin salmin. hute indine gnade unde
indine irbarmide. unde indinir heiligun mvotir inden wortin. daz du
niemir uirhengest. daz ich iemir giscendet werde. uon deheime
irdischin menischin. unde mir des gunnist. mit dinir gnade. daz ich
dise welt uirwandelon mvoze. ungischendet. unde min wiblich
ere an mir niemir ginideret werde. unde rvoche allen minin fienden
ir hochferti widir mich zibicherinne. ps. adte domine leuaui. tu
gihuge wol swert unde wafen wes dich crist bat. do er alre erst
uf in dich trat. innomine ihesu christi div wort sin mir war. unde
ueste. unde sigehaft. des helfe mir dinu heiligu craft. div wort
sin mir war. unde alse ueste. so daz pater noster ander misse.
pater noster. daz mich hute insnide nihein wafin. daz sit gislagin
wrde. sit crist giborn wrde. innomine patris et filii et spiritus
sancti. pater noster. innomine domini. daz heilige lignum domini
gisegine mich hute. undenan unde obinan. min buch si mir beinin.
min herze si mir stahelin. min hovbit si mir steinin. der gvote
sancte seuerin. der phlege min. der gvote sancte petir. unde der
gvote sancte stephan gisegineigen mich hute for allir minir fiande
giwafine. innomine dei patris et filii. et spiritus sancti. alse milte
unde alse linde mvozistu hute sin ufin mime libe. swert unde allir
slate gismide. so minir frovwn sancte maiun sweiz ware. do
si den heiligin crist gibare. pater noster.
frovwa sancta maria. heiligu magit unde mvotir. minis herrin des
almehtin gotis. gidenche daz er dich irwelte uon allir dir welte.
got uon himile. zitroste unde zignadon. allen menischin. dur die
gnade so got andir tate. wis mir gnadich. vnde hilf mir der ruwe
unde der bihte. unde der bicherde indirre welte. da mite ich garne
antlaz minir sundon. in den ewigin lib. frovwa sancta maria
wis mir gnadich. ziallen minen dingin. die mich ane gangen. minis
libis unde minir sele. frovwa sancta maria wis mir gnadich. ziallen
minen notdurftin. ziallen minen angistin. frovwa sancta maria uirla
mich niemir an minir hineuerte. noch andeme tage des uorhtlichin
urteildes. amen. herre du da bischirndost tres pueros de camino ignis. alse du lostost
danielem de lacu leonum. alse lovse mich herre hute. uor sper. unde
uor swerte. unde uor allir slahte wasine. unde uor allen shozzin.
allir minir fiande unde giwafine daz sie mir hute alse gvot sin. so
sancte mariæ sweiz was. do si cristis ginas. diu sin mir war. amen.
frovwa sancta maria ich bite dich dur die frovde unde dur
die mandunge. unde dur die wnne die du giwnne uon der boteschefte
die dir brahte sanctus gabriel. do er dir chunte die urone
giburt. daz du mvotir soltist wesin. unsirs herrin ihesu christi. daz
andir irwllit wrdin diu oracula et preconia prophetarum et benedictiones
et promissiones patriarcharum. unde dr die rawe. unde
dur die gnade die du hetost. sub umbra sancti spiritus. et plenitudine
gracie eius et in pregnatione dulcissimi filii tui. daz du uirwandelest
daz ser minis herzin. in frovde unde mandunge. illius
uentris tui fructus qui est christus dominus noster sit semper sit benedictus
et gloriosus et superexaltatus in secula. amen. ich bite dich
sancta maria dur die mandunge unde dur die wnne die du hetos
mit unsirs herrin pueritie mit sinir infantia eum in sinu tuo collocando
inter ubera tua reclinando brachiis tuis eum tibi met uendicando. osculando
amplectendo lactando omnem ei sollicitudinem et diligentiam
iocundissime matris iure inpendendo et exhibendo. daz du
mich irhorest. inallen minen angistin unde noten. ich bite dich chuninginne
des himils unde der erde daz du mich irhorest indirre angiste.
unde inallen min angistin. dur den heiligin tovf da got inne
wvosc allv div mein dirre welte. et per sanctum iohannem ewangelistam
tuum uirginalem custodem. daz du mich gnadecliche reinest. uon
allen minen sundon. unde achustin. ich mane dich gnadigiv der
martire dinis unschuldigin chindis. daz du mich schuldigun irhorest.
dur sinir heiligin gibende willen. irlose div gibende minir sele gnadecliche.
ich mane dich liebu frovwe der trahene die uon dinen ovgin
fluzzin. do du din chint an deme cruce sahe. daz dich irbarmen mine
trahene die ich sende an dine gnade. umbe mine sunde. unde umbe
alle mine not. unde angiste. gihuge gnadigu frovwe des wegis den
du ufin den stein zvo ime gienge. da er dich biual sancte
iohanne inder iungistun not sinir martire. unde la ir min lib unde
mine sele. unde alle min not. unde angiste biuoln sin. unde alle die
den ich gebetis schuldich si. die biuil ich dir andine truwe. als er
dir sanctum iohannem biual. daz ir mich bihvotent uor sunden. unde
uor schanden. unde uns helfent ziden ewigin wnnin. gihuge liebu
frovwe. des herze seris. da du sehe ginagilot. din vnschuldige chint.
zideme galgin des crucis. ich bite dich dur die clagelichun
stimme die er lvtte do sin heilich geist uon sinime gibeine schiet.
dur den antlaz da er uns sinis uatir hulde giwan. daz du uirnemest
mine stimme inallen min notin unde angistin. ich bite dich gnadigiv
dur den tot dinis chindis den du ane sehe. unde dur daz blvot sinir
situn. daz du gitrostest mich inminir ivngistun stunde. unde inallen
min notin. heiligiv trosterin. allir trurigir herin. dur des
grabis ere da unsir herre alre trost inne lac. dur sin diemvoti du
cum mir zihelfe liebu frovwe. unde gihuge wie dime herzin ware.
do du uon sime grabe schiede. unde irbarme dich ubir mich sundigis
menische. unde cum mir zihelfe anminir ivngistun not. dur die herun
urstende. da din herze mitte gilabit wart. unde gitrostit. do du in
sahe irstanden dem du dauor ebindoltost sereliche in sin notin. nu
sende mir dine helfe. unde din trost. dur die frovde der herun
urstende. daz ich irstan mvoze uon allen minen angistin. herre
scephare du da gifrotost alle die indeme helle sere warin. do du
irstvode uon deme grabe. du gitroste min serigis herze. herre du
irhuge min. dur din herun uffart. dur daz iamir dinir mvotir. unde
dinir ivngiron. daz sie heton post ascensionem tuam. unde irlose mich
uon der girde unde uon deme iamire dirre bovsun welte. unde mache
mich wirdich es ewigin libis. unde gib mir din fride. unde
din heiligin geist. herre ihesu christe wis in mir daz du mich bihvotest.
wis uor mir daz du mich gileitest. wis obe mir das du mich
bishirmest. wis umbe mich daz du mich giseginest. nu gisegine unde
bischirme mich der vatir. unde der sun. unde der heilige geist. sie
bihvoten min lib. bihalten mine sele. unde girihten mine sinne. unde
gileiten mich ziden ewigen wnnin. amen.
ube dir iewet werre. so mache drie cherza unde sinc an baren
cnien dn salmin. audite celi. unde nah fivnf uersin so lis. pater
noster. unde eine uenic. unde sprich dis ibet. heiligu frovwa sancte
susanna. irhore mich indem namin des almehtin gotis. unde sih an
mine not. unde an alle min angiste. unde gidenche wie gnadecliche
dich got irloste uon lukkin urchundin. unde uon deme biterin tode.
dur die gnade die got do dur dich tate. so bite ich
dich. unde biswer dich sancta susanna. daz du mit dime emizigin
gibete. dinin got bittest daz er mich gnadecliche irlose. uon allen
minin angistin. unde uon allen minen notin. vnde uolsinc den salmin.
also. unde lis denne ander uenie diz gibet.
herre got vatir almehtige. ich bite dich unde biswere dich. dur die
minne sancte susannun. daz du mich losest uon minen fienden unde
minen angistin. ego signo crucis non clipeo protectus aut
galea. hostium cuneos penetrabo securus unde segine din hovbet fivnf
stunt mit disime zeichine. zamuel. unde sprich den vers zvo deme
der da obinan stat. ego signo. paruc. domello. astac. effranis. protanis.
lezradis. herre crist gotis sun dur der angist ere. da din heilich
herze mite biuangin was. do du herre crist din heilic gibeine. zvo
der martire gabe. dur die minne unde dur die truwe. die du
ziden meniscin hatost. so bite ich dich daz du gitrostest daz ser
minis herzin. alse du gitrostost daz ser dinir ivngiron indeme zite
dinir urstende. pater noster. herre crist unde dur der angiste ere da
din heilich herze mite biuangin was. do sich din goteheit unde din
menischeit andeme cruce schiedin so bite ich dich. pater noster.
herre crist ich bite dich dur der angiste ere. da dinir trut mvotir
herze mite biuangin was. do si dich ir trut sun sah tovwen.
unde irsterbin andeme cruce. pater noster. herre crist unde dur der
angist ere da der heiligon zwelfboton herze mite biuangin was do
si dich sahin sterbin. so bite ich dich. pater noster. ich bite dich
herre sancte moyses dur die gnade die unsir trehtin ubir dich gidahte.
unde ubir aaron do ir vahtint wider pharaonem. unde ir
ivwir arma ovf hvobint. unde in mit den selbin wortin
grvoztont dur die selbin gnade. bite du cristis chemphe. daz er mich
lose. uon der creste minir fiande. als ivch unsir trehtin loste uon
pharaonis giwalte. amen.
nv tvo dine bihte unde uirgih dinir sundon. so uirgit dir got dine
sculde. unde lis die sibin salmin. domine ne in furore. gloria patri.
kirieleison. christeleison. kirieleison. paternoster. ne reminiscaris
domine de uita mea. uel parentum meorum negue uindictam sumas de
peccatis meis. dirre salme si gisungin deme heiligin geiste. unde
allen den tuginden des himils. cherubin. seraphin. tronis et
dominationibus allim himilschim here. der heiligun boteschefte des
heiligin wortis patris. daz sancte gabriel chunte sancte mariun. des
irhuge herre crist. wis gidultich ubir mine sunde. alse du herre wizzist
minin willin dine hulde ziwerbinne. oratio
defende me domine ancillam tuam coram omni potentia tua prostratam
et abhostium me fortitudine tuere. nec bona tua difficulter
inueniam. sed concede sancte spiritus ut pro me supplicent sancti tui
et angelice potestates. per ps. beati quorum. gloria patri.
kirieleison. christeleison. kirieleison. pater noster. ne reminiscaris.
domine ne memineris iniquitatum nostrarum antiquarum cito anticipent
nos miserie tue quia pauperes facti sumus nimis. dirre salme
si gisungin. indie ere dinir heiligun giburte. herre got. unde sancte
mariun magdalenun. unde sancte afre. unde sancte walpurge. unde
allen den die ir chusci hant dur got bihaltin. dur der willin. so
gihuge du daz du mit deme vingire ander erdun scribe. da mite du
herre crist daz wip irlostost. uon der giwalt die si wolton
steinon. alse irlose du herre mich uon allen den die sich vbir mine
sunde wellen frovwin. odir ubir mine schande. omnipotens misericors
deus uniuersa mihi aduersantia propiciatus exclude. ut mente et
corpore expedita. que tua sint liberis mentibus exequi merear, ps.
domine ne. in furore. gloria. kirieleison. christeleison. kirieleison.
pater noster. ne reminiscaris. herre drehtin ich lise disen salmin
indie ere dinir martyre. unde allen din martireren unde bitte dich
dur sancte stephanis unde dur sancte blasivn willin. vnde dur
sancte laurentiun willin. sancti georgii. sancti benigni. unde dur allir
der willin die ie dihein itiwiz odir diheine martire dur dine minne
irlitin. daz du gnade habest. minir brodi. unde mich irlosest alse dv
lostost susannam uon dem itiwize der ubilon livten alse irlose du
mich uon weltlichim itiwiz daz inheinis minis uiendis wille iemir an
mir irwllit werde. ne derelinquas me domine sancte pater et dominator
uite meæ ut non corruam in conspectu aduersariorum
meorum ne gaudeat deme inimicus meus per ps. miserere. gloria.
kirieleison. christeleison. kirieleison. pater ne reminiscaris. mit
disime salmin svoch ich dine gnade. herre ich habe in gisungin. dinir
uf ferte zieron. unde sancto iohanni baptiste. unde sancto iohanni
ewangeliste sancto floriano sancto pantaleoni. sancto remigio. sancto
ivliano sancte marie et sancte marthe. dem gvotin lazaro. der vier
tage tot was. vnde du in lebinden machotost dur die gnade so gidenche
unsirs teilis des du uon dinir mvotir sancte mariun name daz
du hine zihimile uvortost. des uirgiz an mir niet. irhuge der
gnadon die du dauide tate. do er widir dich schuldich was. der
manslaht. unde des hvoris. unde er dine gnade irwarb mit den wortin
miserere mei deus miserere mei. alse gnade du mir herre uil
sundigere. tribue queso omnipotens deus ut per intercessionem sancte
ascensionis tue illuc tendat nostra deuotio quo tecum est nostra
substantia. per deum. domine exaudi. gloria. kirieleison. christeleison.
kirieleison. pater noster. nereminiscaris. virnim herre crist disin
salmin zieron deme heiligin geiste den du santost zitroste
dinen ivngiron. die mit vorhte warin herre rvoche mich zibeschatewenne
mit dem heiligin geiste der mich wise unde lere dinen willin
zitvonne. der min herze intlivte. daz ich dich minne unde furhte.
ich bite dich dur den dienist sancti martini. sancti gregorii. sancti
nicolai. sancti leonardi. dur alle die die mit bihte ginesin sint daz
ich ubir winde mine sunde mine angiste mine not. alse div
driv chint tatin. sidrac misach et abdenago. indeme eît ouine die
dannan uon gisunt chamin. der selbun gnade gitruwe ich dir. nah
gnade hilf du mir. oratio
deus qui contritorum non despicis gemitum et merentium non spernis
affectum adesto precibus nostris quas pietati tue pro tribulatione
nostra offerimus ut eas clementer suscipias et solo pietatis tue intuitu
tribuas. ut quicquid contra me diabolice atque humane moliuntur
aduersitates. ad nichilum redigas et consilio tue pietatis allidas.
ut nullis aduersitatibus lesa sed ab omni tribulatione et angustia
liberata. gracias in ecclesia tua referam tibi leta. per. deprofundis.
kirieleison. christeleison. kirieleison. pater noster. nereminiscaris.
gisprochin sie dirre salme dinir gotheit herre crist. unde bite dich
dur die liebi die du hetost zvo adamis sele. unde eue. abrahamis.
ysaac. unde iacobis. der heiligon wissagon. unde dur alle die. die
du uon helle lostost. unde sie neme indin riche. dur der sele willen
die dannan here mit dinen gnadon. ginesin sint. odir noch
ginesin sun. daz du minir armun sele gnades. unde mime brovdeme
libe. daz du mir die welt noh gisemftest daz ich mit warre bihte
bichome dich zilobinne. minir armun sele zignade. deus consolationis
et pacis respice propitius ad preces meas et concede ut anime famulorum
famularumque tuarum que ab adam usque in hodiernum diem
de hac luce migrauerunt quique baptizati et confessi in fide catholica
perseuerauerunt et de suis rebus æcclesias dei ditauerunt ut
in sinibus abrahe ysaac. et iacob. feliciter requiescant. moxque amorte
suscitati tibi placeant inregione uiuorum. per ps. domine exaudi.
ich lobe dich uatir got almehtigin. unde din sun. unde din heiligin
geist. unde gilobe die drie binemide ein warin got. ich lobe dich
herre allir der gnadon der du mir ie gitate daz du mich so
diche irlost hast uon uil manigin angistin notin unde schandin unde
biscirmit hast uor uil manigen sundin. nu bite ich dich herre dur
dine vatirliche gvoti. daz dv sist min trost inallim minim vntroste.
bidenche din richtvom unde min armvot. virlie mir wistvom. binim
mir tumpheit. bischirme mir herre. min lip unde mine sele. unde
mine ere uor allen minen uienden gisunlichen unde ungisunlichen.
ich bite dich herre dur den gnadeclichin rat den du tate mit
dime vatire unde mit dime heiligin geiste vmbe unse heil daz du
mich bischirmest vor allen ratin die ubil sint. uor hinder rede. vor
schelt wortin. uor itiwizin. unde daz ubil daz ich widir dir gitan
han. dur mine brodi. vnde dur min unvirwizzinheit. daz du daz
uirtilgest mit der menischeit die du an dich inphienge uon der heiligun
magit sancte mariun. ich bite dich herre dur dinir
heiligun giburte willin. unde dur dinis tovffis willin. den du inphienge
unde dur der martyr willin. die du lite andeme cruce. mit spotte.
mit halslegin daz du mich niemir lazest chomin zvo weltlichen
hovndon dur diheine mine sunde. heiligir geist du dir bist ein trost
allir gisergotin herzin. unde allir nothaftigin menischin dv gib mir
daz ich dich got minne in allen minen sinnin. unde gib mir
die reinicheit minis herzin unde des mvotis. unde die chuschi des
libis unde daz ich indiseme libe garnen mvoze. daz ich gnadecliche
zidem ewigin libe chomin mvoze. amen.
de sancto erasmo.
herre sancte erasme du mime trehtine andiseme selbin orstirlichin
tage giopherot wrde. zifrovde der heiligun resurrectione. du inpha
hute diz opphir umbe mine sele unde umbe mine weltliche ere
daz min trehtin mich ginere unde mich giwere mit sin gnadin. unde
mit allen din dingin die der sele lobilich sin. ich bivil an dine
gnade min rat unde mine gitat. unde minu wort da mite mir dihein
menische scadin welle. daz er mit din gnadin virmerit mvoze werdin
wande min trehtin selbe sprach swer so din namin andiseme ostirlichen
tage ginemmit swes so er gibitit daz er giwert werde.
nu inpha mich andine trivwe dise giwihtin tage. unde dise giwihtin
nahte. daz min trehtin mich dur sine gnade an allen gvoten dingin.
wonen laze unz an daz ende. minis libis. daz inheinis minis uiendes
wille anmir werde irvollot. daz chome dir zilobe. unde allen zitroste
die dinir gnadon biten. amen
ich bivil mich. n. dem almehtigin gote indie selbun gnade
so er sancto iohanni bival sine mvotir do er andem cruce stvont.
ich bivil mich indie selbun ginade so er sin geist sime vatir bival.
do er andem cruce solte irsterbin. indie selbun gnade. unde indie
trovwe so er sancte mariun ime zieinir mvotir irchos. unde si in
zirme heiligin sune indie selbun gnade. so ime der gvote sancte
iacob. sin sun bival do ern sante inegiptum indie selbun gnade so
ime der gvote tobias sinin sun bival do er in sante indaz
lant regionem gentium. ich bivil mich hute indie heiligun hant den
heiligin sivf trahin blvotigen. den heiligen nagilin. dem heiligin
cruce. ich bivil mich dem gitruwin sancte petir indie selbun gnade
so ime der heilige crist bival sinu scaf unde die sluzil des himils.
ich bivil mich hute unde iemir inden heiligin segin des almehtigin
gotis noh niemir inhein min viant mir muge gischadin. gisihtich
unde ungisihtich. ich biswere mich bideme uatire unde bideme
sune. unde bideme heiligin geiste daz div ovgin nien haben
da mite su sehen daz mir scade si. noh der munt da mite su sprechen
daz mir giscadin muge. noh div orin noh daz herze da mite su horen
odir gidenchen daz mir scade. noh die fvoze da mite siv gien odir
stein daz mir scade si. div uil heiligu zesue des almehtin
gotis der biuil ich hute mich unde iemir min lib unde mine sele.
unde mine weltliche ere. daz ich mit gnadon lebin mvoze unde mit
fride minis libis unde minre sele. nu gisegine mich az her cruce.
vor mir si der gotis segin. mit deme selbin segine da mite dir almehti
got was giseginot do er uvor zihimile. frô elisabet mit ir heiligim
sune. gisegine mich sancta cilina mit ir sune. gisegine mich
sancta felicitas. ir sibin sune giseginen mich. mit deme selbin segine
si ich giseginot da mite die drie kunige wan giseginot. die der
kunich herodes wolte martyron der heilige sun sancte mariun der si
hute min halsperge. minis libis unde minir sele. unde minir weltlichun
ere der gitrovwe sancte petir si min wegewise. minis libis unde
minir sele mit dem selbin segine si ich giseginot so got die
drie knappin giseginote die der chunich nabuchodonosor wolte virbrennin.
sidraac. misaac. abdenago. kirieleison. christeleison. kirieleison.
pater noster.
ich bin hute uf gistandin. indie ginade dis almehtin gotis gangin
hute si ich inallir der welte gimvote. alse ir herze inir plvote.
also wol sie ich inallir der welte luste alse ir herze inir bruste daz
ich inen allen si alse lieb. dar ubir manon ich disin namin. den adam
ane rvofte. do er die hant sah div in da machote. daz dirre. adonay.
innomine patris et filii. et spiritus sancti. herre so bivil ich dir hute.
min lip. unde mine sele. zibihvotinne. unde zibischirminne
alse dv bischirndost danielem do er was indeme hole der lovwon.
susannam uon deme ligilichin urchunde. sanctum petrum uon den
chetinnon. sanctam mariam magdalenam. uon ir sundon. also mvozistu
mich hute bihvotin uor sundon uor schandon. unde uor uiginde andon.
des bitte ich dich herre dur dinir mvotir ere. uon der dv die menischeit
inphienge. die menischeit an daz cruce leitost. mich
uon der helle irlostost. zideme himile du mich brahtos. dannan bin
ich giuallin. eginis danchis eginis willin. nu bit ich dich herre
widirzicominne dur din heiligin namin on. dur den so sint alliv dinc
zideme ewigin libe. dv mich bischirmist. in disime geginwartigin zite.
seliger vnd aller gvotester herre got gelobet sistv iemer. der genaden
der dv tete. dien heligen zewelfboten. vnd dinen ivngern. dien
dv dinen heiligen gest santost. vnd si so wiz kven vnd starch machtost.
das si getvrstelich in die welt giengen din wort künden als von
in vor geschriben was in omnem terram exiuit sonus eorum. vnd das
si alle zvngin redent wrdin. vnd aller der genaden der dv diner
cristenheit mit in hast getan die dv mit inen gephlanzet hast. vnd
svnderlich sistv gelopet. der genaden der dv vns hast getan an dem
stvol zerome. vnd an dem babste. den wir an diner stat da vinden.
vnd an dem bischoflichem gewalte. vnd priesterlicher wichte. vnd ander
ordenvng der heligen messe. da man dich alle tag handelot. vnd
enphachet. vnd och vns armen mit teilet. dien dv din nit ungvnstig
bist. vnd sich och nach ir staten gegen dir bereiten went. gelobet
siest och lieber herre. der gvete der dv vnz och hast erzeiget. ander
ordenvng der heiligen bichte. da wir werden von sünden erlost.
vnd trost enphachen das dv vns welest din rich geben. üb wir vns
nach der bichtere rate. richten und halten weln. almechtiger
herre got gelopet sistv svnderlich der genaden. der dv erzegtest an
diner lieben renen mvoter. der seligen maget marien. die dv nach
ir zit uf ze dir neme. mit lip und mit sell da für wir es billich haben
svlen vnd si für dich gesezet hast. vber alle die koer der
engelon. vnz ze einer getrevwer fürsprecherinon. da wir si vm din
hvlde vlechen svlen. gelopet sistv och der. gvete. der dv erzeget hast.
an allen dinen heligen zewelf boten. die dv für dich gesidelt
hast. wan si och hie din schilt geverten waren. vnd an dien seligen
ewangelisten. die vnz din leben din lere din marter. tot. vrstend.
vnd himelvart. getrevlich gescriben hant. dar vm di si billich vor dir
svnder er haben svlen. vnd svnderlich sistv gelobet. der liebi. die
dv ercegtost. dinem svnder trvten. sant iohanez ewangelist. wie lang
dv in leben lieze. das er dir vil frvcht brechte. vnd hoches lonez
von dir erwrbe. vnd wie dv in do an bizvnder totes marter. hin vf
ze dir vnd ze diner lieben mvoter genomen hast mit lip. vnd mit
sele. des wir dir wol getrvwen svn. das die renen libe. din vnd
diner mvoter. vnd och sin. die hie mit ein ander in solichen trevwen
waren. das och die von dir nit gefremedet sin. gelobet sistv och
aller der gvete. der dv erzeiget hast allen dinen helligen ivngern.
die dir hie vf erde nach volgend waren. dar vm si och nv himelsche
froede habent. gelobet sistv och lieber herre. der genaden der dv
hast getan. allen dien seligen marteren. die dv starchtost in aller ir
wider werdekeit. das si dir nach gevolget hant. mit rechter reiner
marter. dar vm si och nv die ewigen rvowe vnd froede bi dir vnd
mit dir hant. gelopet siestv och. der gvete der dv vnz hast erzeiget,
an dien heiligen bichtern. vnd lerern. die vnz din getrevwen
lere. vnd diner boton erlvchtet hant, div vnsern kranchen sinnen.
ze tief vnd och ze tvnkel wer gewezen. ob si vnz nit von in erlevchtet
wer, gelobet sistv och der hochen genaden. die dv hast
getan allen reinen megden. die der welte svezekeit dvr dich
fersmachten. vnd dir mit reiner kvschekeit hant nach gevolget. vnd ir
och vil ir blvot dvr dich vergozen hant. gelobet sistv och der
genaden die dv allen rein witwen erzeiget hast. die dv mit rechter
stetekeit gesterket hast. das si in mangem vngemach. in diner min
volherdet hant. biz dv si ze dir genomen hast. vnd aller der genaden
der dv ie getete. allen dien die mit ir rechten. e. nach
dinem gebot gelebet hant. das si da mit behalten sint. vnd och allen
die noch in dem fegfivr sint. die dv gesichert hast. das si schier
oder neswen zedir komen svlen. o lieber herre gelopet sistv och
aller der gvete. der dv erzeiget hast. allen dien die noch vf erde
lebent. in minnen vnd trost. vnd zvofersicht. das dv ir genade habist.
vnd svnderlich der genaden der dv vns hast getan. mit allen dien
reinen tvgenden garten. die dv vf der erde gephlanzet hast. an allen
reinen ordenen. vnd seligen clostern da dv bizvnder in geminnet.
vnd getrevdet wirst. ver mer den in aller der welte. vnd svnderlich
an dien betel orden. mit dien dv dine kristenheit. geleret vnd erlvchtet
hast. gelobet sistv och lieber herre der genaden der dv
hast er zeiget. an allen dien die dv mit dem crevce gezechent hast
gegen dinez geloben fienden. vnd och an anderen die das crevce in
diner minne tragent. vnd och allen dien die in welden vnd in klvzen.
dvr dich in diner minne wonent. vnd anderen armen brvodern vnd
swesteron. die dir vnd diner renen mvoter. an bizvnder orden nin
willekelicher armvot. renekelich nach volgent. vnd och allen dien
die mit ir rechten. e. in dinen hvlden lebent. vnd och an allen dien
die mit getrevwer arbeit das ertrich bvwent. vnd ander antwerch
vebent. vnd manger leie dienst tvont. da von din cristenhet gefvoret.
vnd bekleidet wirt. des si din miltiv gveti iemer gelobet. vnd och
der genaden. der dv erzeigest an allen. dien. die noh in toetlichen
sünden lebent. die dv vf bezrvng fristest. vnd gedvltekelich wartest.
wen si wider keren weln. das dv si gvetlich enphachist. o lieber
vnd getrevwer herre vnd vater min. ich armer vnwirdiger mensche.
loben vnd er dich. vnd danken dir svnderlich der genaden der dv
mir armen hast getan. das du mich ie din creatvre werden lieze.
vnd dv wer holz noch krvt. vs mir machtost. svnder das dv din
menscheit an mich hast geleit. die dv nach dir selbem schvefe. vnd
selb an dich genomen hast vnd mich nach dir gebildet hast. vnd dv
mich vnder vngelobigen levten nit hast verlan. svnder in diner rein
cristenheit. vnd das dv mich an allen minen geliden vnd
sinnen so genedekelich verrichtet hast. vnd das dv mir och dines
zerganchlichen gvotez so vil mitteltest. das ich dvr miner liplichen
nottvrft willen. von dinen hvlden it dvrf gan. vnd mir gvoter herre
diz allez vergeben getan hast. vngebeten vnd vnverdienet. das ich
mich do in minen kintlichen tagen von dir schiet mit svnden. vnd
so ich von dinen genaden mer vf gie an dem lip vnd an dem sinne.
so ich verer von dir floch. vnd das ich dich aller gvotester herre
so dich er zvrnet han. mit so vil grozen vnd kleinen svnden. vnd dv
mir das so gvetlich vertragen hast. vnd das dv mich mit der ersten
tot svnde. nit liez vallen in die helle. vnd wie manger svnden dv
mich vber haben hast. die ich ger getan hette. vnd wie dik dv mir din
genade bvote. vnd ze minem herzen klophetost. so ich din enkein
war nam. als ich solte. vnd wie dv getrevwer. herre mit diner gvete
min übel vberwunde. vnd mir revwe geb vm min sünde. vnd mir
zebichte hvlfe. vnd ze gevelliger bvoze. ach gvoter herre ich lop
dich aber svnderlich. das dv mich hast vs genomen. für manges das
edeler. wider schoener. vnd tvgenthafter was. denne ich ie wurde.
vnd das dv mich hast bracht. in diner tvgenden garten einen. vnd
mir hast gehvlfen. ze einem orden. für den ich enkeinen andern
welte han. vnd aller der genaden der dv mir da in hast getan. an
geslicher verrichtvng. an swesterlicher minne. an gvoter geselle schaft.
vnd an liplicher notürft. vnd wie kranchlich vnd vnüzelich ich mich
dar in gehalten han. vnd mit wie manger vnnvzer vnmvoz ich mich
diche bekvnbert. han. vnd was ich gvotez versvmet han. das ich
wol mecht han getan. vnd wie wening aber dv gvoter herre mich
des hast lan engelten. vnd wie genedekelich dv mir in allen minen
arbeiten. vnd in allem minem kvnber zehelfe komen bist. des si din
miltiv gveti iemer glopet. vnd aller genaden der dv mir hast getan
der ich nit betrachten kan. vnd och der dv mir hetest getan. üb
ich dir si nit. mit minen svnden vnd svmekeit. vnd vndankberi verderbet
hette. vnd och der dv mir noch wilt tvon. des ich diner
gvete getrevwen. gelobet sistv och lieber herre aller der
genaden die dv hast getan. allen dien die dv mir ze svnder frivnden
geben hast. der liebi ich nie wirdig wart. vnd des dv mir mit in
zegvot hast getan. die mich dvr dich geminnet hant. vnd minen gebresten
gvetlich geliten hant. vnd mich gegen dir gefürdert hant.
mit ir getrevwen. lere. vnd gvotem bilde. vnd frivntlichem gebette.
o lieber gvoter herre wand aber ich dich niemir vol lopen kan.
noch enmag. der mangvalten gveti. so dv mir armen vnwirdigen
menschen hast erzeiget. so bit ich die lobz richen himelschen kvngin.
vnd alle heligen engel vnd seligen heiligen. vnd alles das himelsch
in gesinde. das si dich für mich lopen. o lieber herre. so aber mir
alle die gehvlfen lopen. die in himel vnd vf erde sint dan noch
lopt ich dich billich vnd gern mer. das ich nv vnd elliv menschen
dich nach dinem liebsten willen. vnd vnseren groesten selden gelopin.
vnd geerin. vnd dir gedanken mügin. des hils vns herre dvr din
milten gveti amen. aller gvotester herre got. wand aber dv mir
vaterlicher hast getan den ie vater ald mvoter ir kinde. oder kein
frivnt dem andern ie getete. so klag ich dir als ein armez vngetrevwez
kint. sinem getrevwen gvoten vater. allen den mangvalten gebresten
der noch an mir ist. das ich dich nie geminte. noch geerte. noch
gelopte. als ich von rechte solte. vm alle die genade vnd das gvot
das dv mir armen vnwirdigen hast getan. vnd das ich noch nie so
gros iamer noch biterkeit gewan. vm din grozen. vnd mangvalten
arbeit. vnd biterlichen marter. vnd ellenden tot. so dv dvr mich
erliten hast als ich billich solte. vnd das ich nie so groz revwe gewan
vm alle die svnde. die ich ie gedet. als mir not were. vnd nie
so groz leit gewan. vm min mangvalten gebresten als billich wer
vnd noch an gedenken willen. worten vnd werchen. so gar vnlvter.
vnd vndvrnechtig bin. vnd och so gar vn volkomen bin. das min
zvng so snel vnd min mvnt. so bereit ze vnüzen worten ist. vnd so
svmig ze dinem lobe. vnd min lip so bar lit ze der lichtekeit. vnd so
treig ze dinem dienste. vnd das min herze noch so verkvmert ist.
mit so manger vpekeit. vnd so gar vngeordenot ist. ze tvgentlichen
gedenken. vnd das ich noch so vil gebresten han. an senfter gedvlt. an
lvter demvetekeit. an brinnender minne. gegen dir vnd
minem eben cristen. vnd das ich an hvote. noch an zvcht. nie wart.
noch niender bin. als ich von rechte solte. vnd wie wenich ich gedenke
wie vnd was ich tveie. vnd was ich tvon solte. wie ich elliv
ding nach dinem liebsten willen vol bringe. vnd das ich dich wirdigen
got. nit ellivzit an miner gegenwirtekeit han. an des gegenwirtigi
ich vnwirdiger mensche bin von angeng gewezen. vnd noch
elliv zit bin. mit allem minem tvonne. vnd klag dir lieber here.
das selbe klein gvot das ich tvon. das das noch so gar vnlvter ist.
vnd so wrmesig. von italer er. von betrogener hofart. von vrdrvze.
vnd von slewekeit. vnd so vnbehend bin ze allem dem das mich
gegen dir gefvrderen mechte. vnd so geneget zeder lichtekeit. vnd
wie klein fliz ich hab. das ich lvterlich geminne. das dv minnest.
vnd och das haze. das dv hazest. an mir selber. vnd an anderen
livten. vnd wie lvzel ich miner broekeit. vnd minen fleislichen gelvsten.
vnd vn nottvrftigem mvot willen. wider standen hab. vnd wie
bekvmbert ich noch bin. mit italen irdenschen vnd zerganchlichen
dingen. vnd wie gar vnwirdig ich dines trostez bin. vnd der svezekeit
so dv ze geben phligest. dien die der welte svezekeit dvr dich
versmachen wellent. vnd sich nach ir staten gegen dir bereident. vnd
das so gar von minen schvlden ist. vnd das ich noch so wening gedenke
vnd betrachte. nach dir minnender got. vnd nach dir geminter
got. vnd dir reniv minne. vnd nach dir geminter vater. vnd geminter
svn. vnd nach dir sveziv reiniv minne heiliger gest. wie dv diner
heren drivalter einekeit. lebest vnd richsest. an angeng. vnd an ende.
vnd wie dv himelscher vater. din lieben mvoter. die himelschen
kvnginon. hast erhoechet vnd gekroenet. vber allez das vnder dir ist.
vnd wie die lieben engel. die min varwen seraphin. vnd die lichten
kervbin. vnd die hochen troni. vnd die herlichen dominationes. vnd
die tvgentlichen virtvtez. vnd die gewaltigen potestatez. vnd die
fürstlichen principatvs. vnd erzelichen arkangeli. vnd angeli. alle die
seligen engel der himel vor dir gelestent. vnd vmbvliegent.
vnd in weler wirdekeit die hohen patriarken. vnd die wizen proveten
vor dir wonent. vnd wie dv die seligen zwelfboten. din lieben
schilt geverten für dich gesidelt hast. vnd wie die getrevwen ewangelisten.
die man hie malot. vm din maiestat. da vm dich gebildet
sint. vnd was froeden alle die seligen ivnger die dir hie nach volgend
waren da vor dir hant. vnd in weler vbergvlter roter schoeni.
die heiligen marterer vor dir levchtent sint. vnd in wie hocher gezierde.
die seligen bichter. vnd die getrevwen lerer vor dir schinent
sint. vnd wie verre vber lilien wizer. vnd rosen roter schoeni. die
renen megde. vor dir gezieret sint. vnd in wie wunricher stetekeit
die gvoten witwin vor dir bestedet sint. vnd was froeden allez das
lieb gesinde das dv an dich gezogen hast. ewekelich mit dir. vnd vor
dir hat. dien dv so vber wunslichen gewalt gegeben hast. das si dich
minnent ane mveie. vnd erent an forchte. vnd nizent ane gebresten.
vnd dich lopent an vrdrvz. dir dienent an arbeit vnd dich sechent
an vnderlaz. vnd wie wnnenkelich si och din gôtlich lieht dvr lvchtet.
vnd din gôtlichiv froede dvr flevzet. vnd wi dv von inen gefremedet
hast. was nicht nach ganzen froeden ist. vnd wire di si dich
habent niezent vnd trevtent nach ir wnsce. vnd nach ir willen. also
ir girde gert. vnd wie gar dv si gesichert. vnd bestedet hast. in so
wunricher froede. die hie ovge nie gesach. ore nie gehorte. noch
menschen sinne nie begrifen konde. vnd wie niemer nicht an in
werden mag. das dir misevalle. ach gvoter got nv gib mir die
genade. das ich har vber betrachte vnd gedenke. vnd ich trost da
in an dich svoch. vnd och vinde. vnd ich ziech vnd trinke. in mich
der gôtlichen himelschen svezekeit. so vil dv mir von diner minne
richen miltekeit schenken welest. vnd froewe vnd troeste mich damit.
so lang. vnd so vil. als dv mir von dinen erbarmherzigen genaden
gvnnen welist. vnd swa mir des svezen gôtlichen himelschen trostez
nit werden müg. dar nach als min girde gert. ach gôtlichiv gveti
so erzeig din vaterlichen trevwe an mir. vnd gib mir so senendez
iamer dar nach. daz min gemvete elliv zit dar nach hvgende si.
o herre min nv gib mir och genade ze bedenken vnd ze betrachten
was iamers vnd gebresten noch hie vf erde si. an allen vn gelobigen
levten. die din. vnd diner gôtlichen warheit nit erkennen went. vnd
in der blintheit zeder helle gent. das la mir in diner minne. erbermekelich
zeherzen gan. vnd svnderlich vnd aller mest la mich
nit vergesen. diner heligen cristenheit. vnd gib mir mit trevwen
zebedenkene. was irretvomes vnd vnverrichtekeit noch in mangen
ende in der welte si. an dem stvol zerome. an dem babste. an allen
richtern geslichen vnd weltlichen. vnd svnderlich wie die weltlichen
richtere. nit wand nach ir mvotwillen herschont. vnd lazen witwin
vnd wezen vber si schrien. oherre ihesu christe la mir och in diner
min klaglich zeherzen gen. das das helig land das du mit dinem
blvote gewichet hast. vnd da dv vnz mit dinem dot erloeset hast.
vnd vber das helig grab. vnd ander helig stete. wie die nv in der
vngelobigen levten henden sint. vnd das si inen enhein erbident.
vnd so vil vnd so dik von inen enteret werdent. vnd das ich billich
fürchten sol. das es von minen svnden si. das sich nieman dar vber
erbarmet. als billich wer. ach herre milter got gib mir och genade.
in diner minne div werch der erbermede ze veben. vnd svnderlich
dar an das ich betrachte. den mengvalten gebrest. den armelivt in
dir welte heint. vnd lident. in elend von hvnger von frost. vnd
tvrste. vnd sichtagen. vnd in gefangnvst. vnd fersmacht. vnd manger
leie trvebsoli. vnd wider mvet. dis la mir gvoter got. als erbermekelich
zeherzen gen. das ich min almvzen. bediv gezlich vnd liplich.
in diner minne. nach miner mvgent. volkomenlich mit inen tele.
o eweger schepher min gib mir och genade. in diner minne. dich ze
flechen vnd zebiten. vber alle die in geslichem schine sint. das dv
die dar in bestetist. vnd si sterkist. vnd troestist. wand leider geslich
leben iez als ser ab nimit. das gar not ist dich dar vm zebiten.
aber die armen svnder die sich ir selen nit erbarmen went. die sint
aller mest zerbarmen. owe wand si dvr so kvrze froed. vnd kranchen
gelvst. so blintlich gegen der helle gent. vnd doch mit so grozer
arbeite. vnd mangerleig mveie. von armvot vnd von vnrat.
von gebresten. von wider mvet. von trvebsoli vnd herze leide. das
si ledor in des tiefel dienste lident. das manger himelrich verlichter
erwirbet den si die helle. o geminter got mer gib mir zebedenken.
vnd zeklagen. wer der ist gegen dem die svnde beschent das bistv
herre. der aller eren wirdig ist. vnd och nit wand allez gvot vm
vnz verschvldet hat. owe getrevwer got vnd erbarmherziger herre
vnd vater min. da von so bit ich dich mit ganzem ernste. das dv dvr
din gôtlichen gvete. elliv finstriv herzen erlivchtist. vnd ware revwe
dar in sendest. vnd inen vor ir dot helfist ze rechter lvterer bichte.
vnd volkomener bvoze. nach dinen erbarmherzigen genaden. vnd
dien dürften ir ewigen helez. die armen elenden selen. die in dien
wisen sint. die sint och wol zerbarmen. wand si in selben nit gehelfen
mvn. vnd wie die sin. vlechen vnd biten svn. ach geminter
got. da von erhor min gebet, vnd kvm inen trostlich zehelfe. dvr
din grvndlozen erbarmherzekeit. vnd dvr miz armen gebetez. vnd
kranchen dienstez willen. amen. o hoch geloptv drivaltekeit. hilf
mir das ich werd als gewaltig. alz wis vnd als gvot. das ich müg
kün vnd welle. dich hie also geminnen. gelopen vnd ge eren. vnd
dir gedanken der mangvalten gvete vnd genaden. der dv vns armen
vn wirdigen hast getan. vnd iez tvost. vnd noch tvon wilt. vnd detist
üb wir vns gegen dir hielten alz wir selten. vnd dich och geflech
vnd gebite. in diner minne. vber. alle die menschen. die dv geschafen
hast. nach dir selbem. vnd mit dinem dot erloezet hast. vnd ze dien
ewigen froeden erwelet hast. mit also getrevwem ernst. das din milten
gvete begenveg. von miner armen kranchen broedekeit. vnd das dich
gelvsten müg mir dinez svezen trostez hie so vil zegeben. das mir
der welte svezkeit. vnd als das mich diner genaden geirren müg
so svr vnd biter werde. das mich an dinem trost begenveg. vnd mir
als das svz lvstelich vnd begirlich si. vnd werde. das mich mit dir
verenberen müg. das mir vnd allen dien menschen. die ze dien
ewigen froeden erwelt sint dis wider war. des helf vns der vater
vnd der svn. vnd der heilig gest. amen. amen. amen.
herre ich bitte dich durch des smerzen ere den dv enphienge in
diner kintheite. vnde durch das heilge bluot das dv gusse. das dv
mir vergebest alles das ich ie wider dich getet. vnde das dv mine
sele renest von allen sunden herre ich bitte dich durch der betrahtunge
ere. vnde durch der iæmerlichen gedenke ere die dv hatest
da die zit dines todes gegenwertig was das dv mir vergebest
was ich mit süntlicher betrahtvnge vnde mit gedenken ie
wider dich geted unde bitte dich durch des blvotes ere so dvi
swistost das dv mit mir geruochest sin in allen minen engesten vnde
inminer iungesten noit. so min sele von mime libe scheidet herre
ich bitte dich durch das zitorn vnde durch des angestes ere so dvi
hatost da dv vor gerihte stuinde das dv mir helfest das ich an dem
iungesten tage ane zitorn vnde vnschuldig aller miner sunde werde
stan nv gedenke an die noit das din schôpher an die svle gebunden
wart. wie tot blvotig sin heilger lip wart vnde wie sin
heilge hvit brach an sime libe von den vnerbermeherzigen slegen
owe vnde die noit das in die swere slege strofften an den swerenden
smerzen sines libes herre ich bitte dich dvrch der bande ere da
dv mitte gebunden wrde vnde durch des heilgen blvotes ere das dv
inder not güsse das dv mich erloesest von den banden der vngetriuwen
welte vnde min leben rihtest noch dime aller willen herre ich
bitte dich durch der dvrninen cronen willen. vnde dvrch der wnden
ere dines hobetes vnde durch des heilgen blvotes ere das vber din
mensliches antlüz ran. das dvi din gotliches antlüz gnedekliche
gegen mir kerest herre ich bitte dich durch der versmehte
ere die dir erboten wart do din heliges antlüz angespuen wart das
dv mir gebest alles das zvo versmahende das mich din geirren
müge herre ich bitte dich durch der engeste ere die dv hatest da
dir din heilgen ovgen wrdent verbunden. das dv dine erbarmeherzigen
ovgen gegen mir vf tuegest vnde mich gnedickliche ansehes
in allen minen erbeiten vnde mich von diner gotlichen angesiht
niemer gescheidest amen vnde bitte dich durch die demuot da dvo
dich geruochetest zvo neigen vnder das criuze vnde durch
die swere burde die dv truge fur aller menschen sunde. das dv mich
entlades des sweren vberlastes miner sunde vnde mir gebest getultikeit
ze tragenne alle zit durch dich unde bitte dich durch des
ganges ere den dv mit grosser armvot vnde mit gewillegir gehorsam
gienge in den tot. das dvo mir helfest das ich dir nach gevolge
mit gewilliger armuot vnde mit vollekomener minne vnz an minen
tot unde bitte dich durch der fustephen ere die dvo andas cruze
gienge. das dvo vnder dine fuize tretest allen den gewalt miner
viende. das mich ith verleitent in den wec der sunden herre ich
bitte dich durch die minne inder dvo dine arme zerstractes
an dem cruce das dv mich enphahest indinen heilgen vriden herre
ich bitte dich durch der nagel ere die dir durch dine hende giengent
vnde durch den flus der dur dine wnde flos das dv dine gnade
lassest vliezen inmine sele herre ich bitte dich durch der wnden
ere diner suze das dv mir gebest. mit rehter ruwe gnade zvo
suchende zv dinen fuzen vnde das ich von diner gviti da aplas
enphahe aller miner sunde herre ich bitte dich durch den gebresten.
das dv nacket an deme cruze stunde vnde niut hatost alles das dvi
ie geschvife das dv din hobet geneigetest das dv dich erbarmest
vber allen den gebresten den ich han an aller der gnade
vnde tugende da mitte ich dich minnen vnde loben solte vnde zvo
frunde gewinnen herre ich bitte dich durch der trehen ere die dv
weindest da in der pine diner grossen noete das dvi mir gebest von
ganzer minne die trehenne zegiesende nach dir die dine gviti ze vberwindende.
das dv geruochest dich mit diner gnade ze neigende inmin
sele herre ich bitte dich durch die turri vnde durch die itale
diner menscheit da dv herre durch mich hatost verzert din heilges
bluot vnde dine menschliche math als gar das dich dvrsti
an deme criuce das dvo ansehest die turri vnde die itali mines herzen
vnde miner sele das dvo geruochest mir ze sendenne din senftes
tov vnde dinen suizen regen das min herze gelindet vnde gereinet
werde vnde min geist gesuizet vnde gesenftet werde das dine
wonunge moge sin inminer sele herre ich bitte dich durch das
bittre tranc das din munt vnde din heilge zvnge versuhte an deme
cruze das dvi mir vergebest alles das ich mit miner zvngen ie wider
dich getet herre ich bitte dich durch des ruofes ere den dv ruoftest
zvo dinem vater an deme cruce das dv erhoerest minen ruof
vnde durch die vinsternisse die über alle die welt geschach
das dv vertribest die vinsternisse mines herzen vnde mich erlivhtest
das ich erkenne dich vnde mich herre ich bitte dich durch dinen
heilgen tot das dv an mir totest alle vlesliche girde vnde minne
vnde durch din geminnete sele das dv mir gebest ein minnende sele
herre ich bitte dich durch die minne die vns din heilges herce vf
tet an dem cruze da dv vmbe mich gebe den turen vnde den verborgenen
schaz der da beslozen was indeme heilgen scrine dines
suesses vnde minneklichen herzen mit deme wir gespiset vnde erquicket
werdent von deme ewigen tode. das was das heilge
wasser vnde das rosevarwe bluot das vns von dime herzen vloz.
dvrch des ere so bitte ich dich herre das dv den kovf beheftest an
mir vnde mine fruht geruohest sin vnde eine sicher suine machest
zvischent mir vnde dir das dv selbe schirmest vnde hvoter siest. das
sv niemer me zerbrochen werde amen
in monte oliueti orauit ad patrem pater si fieri potest transeat ame
calix iste spititus quidem promptus est caro autem infirma fiat voluntas
tua verumtamen non sicut ego volo sed sicut tu uis fiat
voluntas tua herre himelscher vater durch das gebet das
din lieber sun zvo dir sprach an siner angestlicher noit an siner gestracketer
venien an sime bibendem herzen an sime bluotigem sweize
vnde sprach alsus. vater ist es muglich so la dise noit vergan von
mir iedoch noch dinen willen so erganc es mir so bitte ich dich mit
gestracketeme libe. vnde lege mich mit dim süne andine veterliche
fuize. vnde verenige min ruwig herze mit sime bidemenden herzen.
vnde miner ovgen trehen vnde mines herzen blut. verenige
ich mit sime blvotigem sweisse. vnde spriche das selbe wort. vater
mag es iemer sin. so benim mir das mich hindert an miner
sele. wan das ich din darbe das ist über ein din wille niut herre himelscher
vater durch das erhorte gebet das din liber sun zvo dir sprach
andem cruze mit scriendem herze mit blvotigem libe mit serigem
mvnde mit weinenden ogen so er hoere min vnde sin gebet vnde
loeze mich von miner noit. durch sinen bitteren losenden tot herre
vater mit den worte mit deme dir din sun sinen geist bevalch andeme
cruze so bevilche ich dir min herze vor aller valscher liebe
vnde sunden vnd der vigende anevehtunge andine gewaltige hant
vnde spriche pater in manus tuas con mendo spiritum meum quem
redemisti domine deus ueritatis o herre ihesu christe
durch dinen serigen muot vmbe mich din schriende blvot vmbe mich.
din scriende wnden vmbe mich so bevilhe ich dir hivte mine noit
div mich an miner sele hindert herre durch den aneblic diner iemerlichen
mvoter die dv anme cruze anesehe so sich an mine not. mit
erbarmeherzigen ovgen herre durch din herce das div minne vnde
der tot andem criuze zerbrach so brich min herze von toetlicher
minne die mine sele hindert vmbe die dv den minnenden tot lite so
bitte ich dich das dv mich toiten wellest in allen minen vntugenden
herre vater dinen sun den dv mir gegeben hast inminen lip
vnde in min sele. den opher ich dir wider zvo eime suner aller
miner sunde da ich dich mitte erzurnet habe zvo einer erfullunge
aller miner sumekeit zv eime widergelte aller gnaden die ich von
dir enphangen han amen herre himelscher vater durch die ewige
minne die dich neigete in mensliche nature so neige dich inmich vnde
zivh mich indich. herre ihesv christe durch die minne durch die dv
dine werc wirketest dinen vater zv eren vnde zv lobe so wirke anmir
dines vater lop indeme hohesten herre ihesu christe durch diner
marter ere vnde durch dines toides craft so tote an mir
alle vnglichnisse vnde vollemache an mir din gotlich bilde nach din
selbes lobe amen
dis lerte brvoder ekkehart
der mensche der dis pater noster mit andath sprichet. der wirt gewert
das im vnser herre gotlicher bekantnisse me git denne. v.
hundert messen die alle also guot sint als es. das eine pater noster
herre ich lobe dich an dinre hoch gelobeter gotlicher nature ich
bitte dich zarter vater das dv mich schiere bringest zvo der alre
lvtersten bekantnisse div mir din gveti geordent vnde behalten
het. das ander pater noster herre ich lobe dich vmbe alle die
heilge minne vmbe alle die heilge begerunge vmbe alle die heilge
vebunge die dv herre ie gewnne zvo dem heile mensliches kunnes
ich bitte dich zarter vater das dvi mich schire bringest zvo der
alre hohesten minne zvo der alre hohesten begerunge zv der alre
hohesten vebvnge die mir din gveti geordent vnde behalten hat
das drite pater noster herre ich lobe dich vmbe die wandelunge
die dv tete da dv ein mensche wrde. ich bitte dich zarter vater
das dv verwandelest mine vleisliche trakeit in eine geistliche
snelheit das vierde pater noster herre ich lobe dich vmbe
alle die heilge wandelunge die dv zvo allen messen tuost. verwandele
herre allen minen bresten in einen vollekomenen vlis der tugende
das funfte pater noster herre ich lobe dich vmbe die heilge
wandelunge die an dime tode geschach vnde kvm mir zv helfe inmines
todes not vnde allen menschen amen
pater noster
herre lieber herre got ich bitte dich das dv mir gebest ernest zv
rehteme lebenne. dvrch den ernest den dv heitest da dv zv dinre
heilgen martyr gienge pater noster herre lieber herre got
ich bitte dich das dv mir gebest hize die mir bringe die andaht
die dv hatost da din heilges bluot von allen dime libe flos herre
lieber herre got ich bitte dich das dv mir gebest hize die mir bringe
die andaht die alle zit gegenwertig si vor dinre gotlichen beschowede
vnde mir erwerbe alles des ich noturftig si zvo sele vnde zv libe
unser herre sprach zuo eime guoten menschen bitte mich das ich
dich lere bitten. do sprach er. oherre so manen ich dich aller der wisheit
so in din ere ie getragen wart das du ein wisen menschen vs
mir machest der sich vor allen sünden künne hueten vnt sich ernstlichen
uf ein guot lebenne künne gerichten darnach herre so manen
ich dich aller der minne so du selber bist vnt aller der minne so
dur dich ie getragen wart das du machest vsser mir ein
geminten menschen der dich ob allen dingen minne. vnt alliu ding
minne dur dich diu da ceminnen sint
oherre ich manen dich aller der demuot so du ie getruege vnt so
dur dich ie getragen wart das du machest us mir ein demuetigen
menschen der vor dim geminten antlüt müge geheissen ein demuetiger
mensche vnt darnach herre so manen ich dich aller der arbeit
so du herre ie getruegte. vnt ouch dur dich ie getragen wart das
du mir die gebest cetragen guetlichen vntz uf min ende oherre so
manen ich dich alles des pluotes so du ie uergüsse vnt in diner
ere ie uergossen wart das du mir helfest das ich alle min crafte
dur dich uerzere als du och din crafte dur min willen hast uerceret
als vil mir denne müglichen si. vnt darnach so erman ich dich herre
dines heiligen endes vnt aller der heiliger ende so du ie guot machotest
das du mir helfest eines guoten endes dur din ewigen guetin.
oherre so manen ich dich diner heiligen uferstandunge. vnd nu nit
me sterben solt noch enmacht das du mir helfest das ich mit dir
erstande. von allen toetlichen vnt cergangclichen dingen oherre so
manen ich dich der ewigen vnt heiligen wonunge so du hast inhimelriche
mit allen dinen us erweltosten friunden das du mir helfest
wanne nv du ir ewige ruowe bist das ich ouch niener ruouuestat
vinde denne an dir. herre so manen ich dich dines iuncsten gerichtes
des gerechten vrteiles das du mir gebest das ich denne erstande
mit dir vnt mit dinen aller liepsten oherre alles des so ich dich
gebetten han über mich des bitten ich dich über alle die die indime
heiligen namen lebent. vnt gemeinlichen über alle die heiligen
cristenheit
uerlihe mir barmherziger got das dir wol geuallet hitzeclichen cebegeren
wislichen cesuochen gewarlichen cerkennen vnt volkomenlichen
cefolbringen zuo einem lobe vnt guenlichi dines namen herre
ordenne min lebenne das du von mir wilt das ich tueie das ich das
wisse vnt welle vnt gip mir es ceuolbringen als es notürftig ist
vnt dir gezimmet vnt mache mir min uuege sicher gerechte vnt
volkomen das ich nit gepresthafte werde in gelüke noch in
vngelüke also das ich mich in fransmuetikeit nit über habe. vnt ouch
in widermuetikeit nit enualle. vnt das ich mich enheines dinges
froeuue. wan das mich zuo dir geciehen mag noch von dekeinen
dingen trurre denne von den dingen die mich von dir gescheiden
mügent vnt gip mir das ich nieman nit wolgeualle usserent dir vnt
ouch nit erfürchte iemans misseuallen gib mir alliu citlichiu ding
dur dinen willen ceuersmahenne vnt alles das das dich anhoeret das
ich das liep habe vnt dich über alliu ding gip mir ein vertriessen
in aller froede die nicht mit dir ist vnt das ich in allen arbeitten
die ich dur dinen willen tuon ein wollust enpfahe vnt alle die ruowe
die in dir nit enist die si mir ein criuce gip mir das ich min herce
hitzeclichen zuo dir richte vnt das ich mine gepresten mit
smertzen betrachte vnt mit ganzem willen ouch besseri omin got
mache mich demuetige avne valsche froelichen avn verlassenheit betruepte
avne truren ernsthafte avne beswerde beringe ane lichvertikeit
gewere avne zwiuele das ich dich fürchte ane verzwiuelen
das ich an dir gedinge habe ane freuele das ich min ebenmenchen
lere vnt strasse ane gelichsunge vnt in besseri mit worten vnt mit
werken ane hochuart das ich gehorsam si ane alle wider rede gedultige
ane murmelen o guoter got gip mir ein wachendes herce
das kein torlicher gedanke von mir valle vnt ein durhnechtikeit das
mich enkein üppige liebi nider ziehi mache mich ovch starcke das
mich enhein be noch vorcht überwinde mache mich frie das mich
kein freueler gelust über winde noch letze. vnt gip mir ein
gerechtikeit mines hercen das mich enhein vnrechte meinunge von
dir wise verlihe mir min herre got vernunft dich cerkennen minne
dich cesuochen wisheit dich ceuindenne ein huotsamkeit mit vorchte
cebehalten ein wonunge diu dir geualle ein stetikeit das ich din
mit steter zuouersicht beitte gip mir das ich gesterket werde indinem
lidenne mit rechter bevintlicher mitlidung diner smertzen vnt das
ich mich uebe inallen tugenden mit begabunge diner gnade vnt das
ich indem uaterland din froede do niessende werde mit glorie diner
ere. amen ein guot gebette
o minneklich wunneklich gôtlich wesen,. o luter clar ewig leben.
o vetterliche triuwe. o oberste gôtlichi wisheit. o himelscher trost.
o heilige gebenedicte driualtikeit. o einige gotheit. o warer got.
o rechter herre. o almechtiger schôpher. o einiger geborner sun
des himelschen vatters. o ewiger fliessender brunne. des vetterlichen
vrsprunges. o spiser der sele. o echt war, êwig liecht der lichten
geiste. o liuchtender glantz des vetterlichen liechtes. o klarheit aller
heiligen. o suesser nam yhesus. o lebendiger heilant cristus.
du bist allein der weg der warheit. du bist daz ewig leben. ich bitte
dich durch diner gôtlichen minne willen, die du herre himelscher
küng hette, do du stuende an dem kriutze allein mit minnender
gotheit, mit senfter sele, mit betruebten sinnen, mit gewundotem
hertzen, mit krachenden gelidern, mit gespannen armen, mit gedenten
adren, mit verhowenem libe, mit bluetigen wunden, mit achzendem
hertzen, mit siufzender kelen, mit rueffendem munde, mit heiserer
stimme, mit bleichem antlüt, mit toetlicher varwe, mit weinenden
ovgen, mit betruebten geberden, mit brünnendem ernst, mit heisser
begerung, mit swindlendem hirnin, mit versertem geneigtem hovbte
zuo dem tode, mit totem libe, mit verscheidenem ende, mit ufgetaner
siten vnd hertzen, mit fliessenden bechen vss dem vrsprung des
lebenden brunnen, mit diner lieben muoter marien so recht iæmerlich
betruebt. durch die minne bitte ich dich herre die dir brach din
suesses hertze, daz du dich erbarmest über mich dur diner gôtlichen
grundlosen erbermde willen, vnd siest mir gnedig
durch diner überflüssigen manigualtigen gnaden willen, vnd durch
die kraft dins gôtlichen namen, vergib mir min sünde, vnd stand
mir bi, daz ich funden werde, vnd belibe in dem aller liepsten
willen din, vnd gib mir ein guot heilig ende, vnd ein froelich vrstende,
amen.
benedictus der zwelfte babst machte dis gebett, vnd gab allen den,
die es mit gantzer andacht, vnd mit riuwe vnd bichte sprechent da
ünsers herre fronlicham gegenwürtig ist in der messe, als vil tag
aplas, als ünser herre yhesus cristus wunden durch ünser willen
hat gelitten. der warent fünf tuseng zwei hundert vnd zwo vnd
vierzig wunden.
dis noch gonde gebett machtu an dem fritag sprechen vd wenn du wilt. die siben wort die. jhesus an dem criutz sprach sind dor jnnen zuo nonzit starb jhesus an dem criutz
o du grundlosse gôtliche wisheit. vnd ewiges liecht hoch vf erhaben
an dem criutz du do ferr liuchtende bist jn die tieffen tal der
verborgenen demuettigen begirlichen minnrichen hertzen.
ich bette dich an mit dem hittizigen ernst aller diner worer anbetter
jn dem aller jemerlichesten bild als du herre jhesu christe von minnen
hiengt jn der aller groesten todes not gespannen genegelt getennet
durch wundet durch hend vnd durch fuess verseret pitterlich
vnd mit bluot berunnen über allen dinen got vereinten lib
an dem werden criutz jn volkomener gelossener gedultikeit zôigende
din ewige barmhertzikeit. also bettende. vatter vergib jnen wand
si nit wüssent was si tuond.
wir bettend dich an herre jhesu christe fliessender brunne gôttlicher
miltikeit. jn der richen minne diner vserwelten friund. in dem bild
als du erbarmhertziger got von minnen an dem criutz hiengt. jn
angsthafter todes not. vsgiessende das riche lebende marg gôtlicher
gnod allen denen die dich mit rechtem glouben. vnd mit
einem demuottigen erkanten riuw ir sünd vnd mit einer worer zuo
versicht an rueffend. das du vns hast bewert. mit den milten guettigen
wortten. do du sprecht zuo dem schocher der dir zuo smocheit
nebent an din siten was gehenckt für wor du solt noch hiut bi mir
sin in dem paradis.
wir bettent dich an ewige wisheit jn dem bild als du wore worheit
von grosser liebe hiengt an dem werden criutz jn sterbender
todes not offenbarende din ewige triuw allen denen die ein
wores noch folgen eines getriuwen mitlidens mit dir hand vnd dich
ansehend jn dem bild dines pitteren getriuwen lidens. eya wie minneklichen
die anblick werdent von dir das hastu vns bewert bi
diner zarten muotter der din liden necher vnd getriuwlicher ze
hertzen gieng denn allen mônschen. die du so getriuwlichen versecht
jn dem minneklichen blick von dem criutz har ab vf si. jn dinem
hinscheiden vnd si bevelt sant johannes dinem lieben junger do du
sprecht wib sich dinen sun johannes sich din muotter
wir bettent dich an herr jhesu christe jn dem bild als du
ewige wisheit ein trost vnd zuoversicht aller welt von minnen hiengt
an dem criutz in gantzer gelossenheit jnnerlichen vnd vsserlichen
von got dem vatter vnd von allen mônschen das nieman do was der
sich über dich erbarmte der dir joch ze erlichterung ein hand geloesset
het von dem criutz das din strenger tot dest senfter wer gewesen
als arm vnd gelossen das du nit hattest do du din verwundet
houbt mochtest an geleinen. als gar blos vnd gelossen das ein ieckliches
glid dines heiligen libes des sinen niut behaben mocht es
were alles verwundet verseret. zerslagen zermuedet. zerspannen
vnd zertennet. vnd milteklichen gewilleklichen gedulteklichen
von minnen alles vff geben vmb ewiges heil des mônschen.
also gar jemerlichen gelossen vnd arm das die gôtliche nattur die
do vereiniget ist mit der mônschlichen nattur vnd alle ding vermag
dir nie ze helf kan. jn allem dinem liden. wand recht als bitter es
vsswendig schein vnd was. also was es jn der worheit jnwendig an
dir. vnd noch tusent molen me. denn jeman gemercken kond
das hastu vns ge offenbaret mit dem klagberen wort das dich zarter
herr der angsthaft bitter tot also sere zwang das du mit hinziechendem
lib mit einer grossen krefftigen angstlichen cleglichen stim sprecht.
min got. min got wie hastu mich gelossen den du vnschuldig weist
wir bettent dich an herr ihesu christe jn dem bild als du worer
brunn aller minnrichen turstigen hertzen von minnen hiengt an dem
criutz turstig vnd türre vnd ersigen dines heilgen bluottes
o herre dich turste liplichen von rechter türre dines hertzen vnd
libes von dem grossen vergiessen dines bluottes. aber du meintest
nit allein dinen liplichen turst. me die ewige minne die do vf flammet
von dinen henden vnd fuessen. vnd von dinem verwundeten
houbt. vnd von dinem durch marterten lib der an dem criutz gespannen
zertennet hieng. dich turst ouch begirlich noch einem danckberen
wider minnen von allen mônschen die zwang dich jn
der todes not sprechende das aller minnecklicheste wort. mich türstet
noch des mônschen heil.
wir bettent dich an volkomene gôtliche guettikeit. in dem bild als
du herr jhesu christe von diner gôtlichen minne hiengt an dem criutz
rosen rot über gossen aller din got vereinter lib mit dinem kosperen
bluot das durch die kenel diner seren wunden so milteklich so volkomenlich
vergossen wart. jn einem minnrichen zug rueffende
vnd kündende die ewige wirtschaft allen denen die noch dir hungert
vnd türstet als ob du sprechest koment froelichen es ist alles
vollenbrocht.
o. herr jhesu christe wir bettent dich an ewiger schatz din werdes
verscheiden din bitter hertz brechen vnd dinen tieffen jungsten
siufftzen din toetliches bleichen. din angst varw. dinen totsweis.
diner gesicht vnd gehoertd toetliches vergon jn dem din strenger tot
recht von dem marg vs zoch alles das gruonendes krefftiges.
gesunt vnd lebende. das in dinem jungen lib vnd hertzen. vnd in
dinem bluot was. in dem scharpfen hinziechen. din krancker lip
weinende mit einer starcken rueffenden stim stürbt mit tieffer neigung
din verwundetes houbt nider liest vallen über din achslen vnd
sprecht also vatter in din hend bevilich minen geist.
gelobet syestu ewige wise getriuwe fürsichtikeit. jn dem das du nit
allein dinen geist meintest. me ouch alle die do ein gewores noch
folgen hand dines bildes vnd diner lere die werdent ze
stund alle gemeint mit dinem geist. vnd beuolen jn die almechtige
hand des himelschen vatters. do du sprecht vatter jn din hend befil
ich minen geist
ach ich arme sündige creatur ich schryen vnd rueffen mit minem
armen gebet. min lieber herr jhesu christe. jn din rueffen vnd betten
als du ewige wisheit. dinen vatter an ruofftest vnd in an
schriuwte mit der gehorsame vnd mit der stercke des vereinigeten
willen mit dem du dich neigtest jn den tot des criuces mit
der pitterkeit des angsthaften todes der in sich hat genomen vnd
gezogen aller creaturen sterbende pitterkeit mit dem minnrichen
turst vnd lust den du getriuw ewige wisheit hattest in aller diner
lidung noch mônschlichem heil vnd selikeit
o herre jhesu christe ich verbirge mich angsthasteklich vnd begirlichen
vnder die bluottgiessenden vettichen diner heilgen zertenneten
vnd zerspannen arme an dem fron criutz. vnd in die hüli
vnd in die tieffe diner ergrabenen henden vnd fuessen. vnd dines
bluott giessenden minnrichen hertzen vnd beger das das lebende
marg dines got vereinten minnrichen hertzen vertrib vnd versweine
alle wunden vnd flecken miner selen also das der vatter nit richt
an mir noch siner gerechtikeit sunder noch siner gôttlichen erbarmhertzikeit.
vnd noch entlibung das du ewige wisheit jhesu christe
alle zit forderest von dinem vatter mit dinem bluott giessenden
schryen
lyb habe, wer dich irkennet der hot dich lib vnd vorgizsit syn
selbes. vnd hot dich lib mer den sich vnd lest sich vnd kummet czv
dir daz her sich dyn vrauwe du weist herre daz ich dich nicht lyb
habe also ich solde, daz machet das ich dich vollenkomenlich nicht
irkenne vnd wen ich wenig irkenne so habe ich wenig lyb vnd
frauwe mich wenig vnd vrauwe mich leider nicht inwendig wenne
ich von dir scheyde vs wendig. vnd dyn enpere vnd myne vroude
vs wendig suche vnde also selbest ich vnseliger vor czerte myn
hercze daz ich dir alleyne mit ganczer libe mit ganczer begerunge
mit ganczer meynunge halden solde vnd vor nichte daz in eitelen
dyngen vnd byn eytel worden wenne ich lib habe gehabet dy eytelkeit
do von ist daz komen daz ich mich dyn nicht vrawe
wenne ich dir nicht an hange vnd wenne ich byn yn vs wendigen
dyngen. vnd du yn ynnewenigen vnd ich yn czytlichen du yn geystlichen.
ich vorgisse mich mit gedenken vnd vorwerre mich mit der
meynunge ich bekummer mich mit der rede yn czu genklichen
dingen vnd du herre wonest eewyclichen yn der ewykeyt du herre
wonest yn den hymmeln. vnd ich yn der erden du host lib dy
hende vnd ich dy uedir du hymmelische ding vnd ich irdische. vnd
wy môchten alle ding geglichet werden von des menschen vnsalden vnd syner krankheyt.
ich durftiger wy mag meyn vnrechtikeyt sich dyner gerechtikeit
geglichen. du host lib dy ewikeyt vnd ich dy werelde. dw das swygen
ich daz geschrey. du dy worheyt. ich dy ytelkeyt. du dy
reynekeyt vnd ich volge der vnreynekeyt, vnd waz nit herre du
bist worhafticlichen gut vnd ich bose, du senfte, vnd ich vnsenfte,
du heylig, vnd ich vnselig du yn der ewikeyt vnd ich yn der welde
du eyn licht vnd ich blinder, du daz leben vnd ich toter, du dy
arcztye, vnd ich sicher, du dy vrewde, vnd ich trubesal, du dy
hochste worheyt, vnd ich alle ytelkeyt, alzo eyn iczlicher lebender
mensche ist we mir schepher waz sal ich sprechen, hoere schepher
dyne schephenunge bin ich, vnd bin iezczunt vortorben, dyne
schephenunge bin ich vnd sterbe iezczunt, dyn hantgetat bin ich vnd
werde czv nichte brocht din gemechte byn ich dyne hende herre
haben mich gemachet, vnd haben mich geschaffen, dy hende dy
durch mich, mit neilen durch graben synt, dyner hende werk byn
ich herre nicht vorsmehe mich, beschauwe des bete ich dich,
dy wunde dyner hende, vnd wenne du yn dyne hende mich geschreben
host, so lys dy selbe schrift, vnd heyle mich, czv dyr der
sufcze ich dyne scheppfenunge, der schepher bistu der quicke mich,
czv dyr rufe ich dyne getat, daz leben bistu spyse mich, vor gib
mir herre, wenne myne tage nicht synt, der macher bistu weder
brenge, was ist der mensche das her gesprechen muge weder got
synen schepfer, vor gib mir der mit dir redet, vber sich dynen
knechte, der mit dir herre reden tar, dy notdorft hot nicht geseczes
smercze der twynget mich czv reden der wetag den ich lyde der
twynget mich czv schrien siche byn ich, vnd ruffe czv dem arczete,
blint byn ich, vnd eyle czv dem lichte tot byn ich, vnd der sufcze