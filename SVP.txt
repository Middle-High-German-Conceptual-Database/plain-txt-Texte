hie hebt an diu red von paris von zweien lieben
wa liep an liep wirt gewent,
durch liep zehant daz herze sent
nach lieplicher liebe bruot.
ei, wie wol dem herzen tuot
ein wünschen, unz ez bezzer wirt,
ob daz wünschen frucht gebirt
ze willen wuntlicher brust!
ach der vil minniclichen gelust!
wie friuntlich wirt ein kampf gewunnen!
minne und liebe sint dar kumen
und wellent griezwertel wesen.
er schrei:< ich mag nicht genesen!
lieb, ich ger der stangen
bi roselochten wangen.>
so wol der werden signunft!
liep sich freut liebes kunft,
recht als ez sprechen welle:
< mins herzen trutgeselle,
iezunt wilt du toeten mich!>
< ei, frecher hoher muot, nu sprich,
wer da selbst belibet tot!>
ja wart nie minniclicher not!
ein klegelichez leit geschach,
als mir johannes verjach,
der die warheit weste wol.
ein ieglich fruchtic herze sol
erbarmen minniclichez leit,
ob ez in sinem herzen treit
icht liebe gen dem liebe sin,
und merke lieplichen pin,
der von liebe da geschicht,
daz ein herz von liebe bricht!
ein edeler graf het einen sun,
der da stets was gewon,
daz er edler züchte phlag.
eins mals er sich verwag:
gen paris wolt der degen.
er het von kintheit gephlegen
meisterlicher lere;
des wolt er lernen mere
der naturlichen kunst.
er het aller liute gunst
durch sin schoene zuchte.
sin herz floug an fluchte,
als noch ist der jungen site.
im wart geben ein meister mite,
der sin meizoge solt sin.
do sanc daz junge gravelin
so wol mit siner stimme.
alle, die sin gebrimme
horten und sin süezen schal,
die wurden gefreut überal.
man begund im sagen mere
von eime burgere,
wie der het ein so schoene meit
ze tochter, daz im was leit,
daz man sie solde schouwen,
die schoene juncfrouwen,
wan er ir ser forchte.
hoch er si verworchte
uf eim turn bi dem hus,
daz si nicht gieng hinuz
in der sunnen blichen.
ir kunde keine gelichen
an schoene, dirre meide junc.
zehant der grave nam den sprunc,
daz er vil schier kam aldar,
da er der meide wart gewar
vor einem venster, da si saz.
er warf die blicke baz und baz,
unz er ir forme uzgenam,
daz sinem herzen wol gezam.
den fürsaz gap im ir schin,
daz si sin frouwe solde sin.
da vant blic an blic sin art,
als zu dem herzen wart geschart
die lieb in spilnder schricke.
do wart von lieben blicke
ein niuwez fiur friuntlich entzunt
und wart ir beider herz verwunt,
mit gernder lust erwecket.
alda het ufgestecket
frou venus mit gewalt,
als sie gerne brogend pralt,
ir zepter und ir diadem.
der fantasien spur problem
wart sus und so gezwirnet,
ze glicher art erkirnet.
also der herr gedachte,
wie er sin weg gemachte
vor ir, da sie ze sitzen pflag.
ern geruote nacht noch tag,
wan er sie nicht mocht gesehen
nach minniclicher blicke spehen.
diu zit diu gie also dahin,
daz der grave sin sin
nie von siner frouwen liez.
ze jüngest er sinen meister hiez,
der im ze meizoge was geben.
er sprach:< nu merk mich eben!
der luft ist boes in dem hus,
wir suln uns ziehen hinuz.
du solt ein ander hus besten,
daz wir zu der letzen mügen gen
und hin heim dester sneller.
wir haben ein boesen keller,
der win gewinnt trüebe var,
wir müezen in vil schier gar
ungetrunken lazen.>
do zeigte er in der strazen
ein hus, daz gegen ir über stuont,
zu der sin herz was verwunt.
daz tet er allez umb daz,
daz er mochte dester baz
die guoten in den ougen haben,
diu im sin herz het durchgraben.
daz hus daz wart bestanden.
diu minne mit irn banden
ir beider herze bestrickte.
darzu frou venus schickte
iren boten, der daz warp,
daz diu liebe nicht verdarp.
wan in sin sende not betwanc,
zehant er siner frouwen sanc
daz beste, daz er kunde.
darnach in manger stunde
warf si im ir kleinoede
ze zeichen, daz diu lieb nicht oede
wer, die si gen im truog.
do was der selbe herre kluog
und truog die liebe tougenlich,
daz niemen was so sinnenrich,
der des inne wurde,
wie er der minne burde
truog an sinem herzen
mit senlichen smerzen.
nu dunkt ez manigen ere sin,
wenn er ein herzenfrouwelin
hat und ez diu menig weiz.
dem wünsch ich, daz gelückes kreiz
im nimmer geb lieplich zil,
der so von frouwen rüemen wil.
als ich die rede kürzen sol:
diu juncfrou was gedenke vol,
wie er möcht komen zuo ir.
ir lust und aller irs herzen gir
was nach dem selben helde fruot,
swie sie sere was behuot
selbander mit der alten meit.
der het sie lange nu geseit,
wie gern si bi ir wolt haben
iren jungen dienestknaben.
diu alte gap ir ein rat,
daz si iren vater bat
umb siden aller leie var,
waz sie ir bedörft ein jar.
ir vater schuof daz alzehant:
waz man von schoenen dingen vant
uf grant pont und anderswa,
waz man der schoensten siden da
in den kramen fünde,
waz si ir verwürken künde
ein ganz jar und dennoch mer,
daz ez ir kurzewile wer.
vil schoen kremeri man fant,
vil mer, dan ein ganz lant
immer künd vergelden gar.
man kouft der juncfrouwen dar
von siden und von golde,
waz sie des selben wolde.
daz wart ir hin heim gebracht.
do het diu juncfrou wol bedacht,
wie sie die siden vernaete.
ein seil sie davon draete,
daz zu der erden solt reichen.
do gap sie dem herren zeichen,
wie daß er zu ir keme,
als in beiden wol gezeme.
vil ser sin herz krachte,
e daz der tag benachte,
vor lieb, als ez wol billich ist,
wa man so liepliche frist
git durch liebes minne
mit vorbedachtem sinne.
nu der tag ze ende kam,
diu juncfrou ein schiben nam,
daran ein winde was gemacht,
damit sie gar manger slacht
uf want, des ir notdurft was,
daz sie tranc und daz sie az.
den sidenstranc sie daran hie,
zu der erden sie in lie.
der juncherr nam des war
und lief in hohem muote dar,
daz alle sine knechte
nicht westen rechte,
wa er were hingekart.
do er uf gewunden wart,
wie fro ze himel er do fuor,
do er die guldinen snuor
so schoen sach gedrungen,
damit man den jungen
uf want und den edlen last,
den lieben und den werden gast.
er wart so lieplich gekust!
nach minniclicher liebe lust
sie sprach:< nu mich immer wol,
daz ich mich din genieten sol,
du vil hochgeborne frucht!
wol mich der seldenbernden flucht,
daz du zu mir bist her geflogen
und ich dich zu mir han gezogen!
nu han ich allez, des ich ger.
al min sendez herzeser
ist ze freuden nu gewant,
leit mich liebes hat gemant.
so kund mir nimmer baz geschehen,
daz ich dich stets solt sehen,
min liep, min zart, mins herzen trut
und ich din minnicliche brut,
amis, mon dus amis,
au toy mon chor est mis.
bin ich dir liep, als du mir bist?>
< juncfrou, mir niemen lieber ist.>
< herzenliep, du schimpfest lichte.>
< nein ich, liebez liep, ich bichte:
min herz ganz tun kunt ich dir,
liep, du soltz gelouben mir!>
zahei, wie lieplich ez da wart
nach der minniclichen art
liep zu liebe gesmucket,
mit armen zu gedrucket
dick nach beider willekür.
niement mit swerten stuont dafür,
der in ir schimphel werte,
des da ir herz gerte.
von übriger liebe
wart dem minnediebe
sin gerndez herze da verwunt,
daz ez in freuden da bestuont
ufgeslozzen und erstarp.
also der liebe gast verdarp
in so minniclicher phlicht.
diu juncfrou sach die geschicht.
si sprach:< min lieber buole zart,
wie hat din varwe sich verkart?
red mir zu, mins herzen trut!>
do hiez die minnicliche brut
ir ein wazzer bringen
und het den gedingen,
daz im ein amacht wer bekomen.
schier daz wazzer wart genomen,
daz man an in swancte.
waz man in besprancte,
daz half leider kleine.
do nam diu zart, diu reine
einen win in ir mündelin
und gap dem lieben friundelin
ze trinken uz ir selbes munt
und kust in mer wan tusentstunt.
waz si in vil gekuste
und dructen ze ir bruste,
er was ie ein toter man.
vil lute si schrigen began
von so jemerlicher not,
daz ir zartez mündel rot
und aller ir lip wart missevar,
der von schoene was so klar
gewesen nach trutlicher acht.
si hielt in an die dritte nacht,
vil dick si in kust toten
mit irem munt so roten,
ir lieben juncherren.
von übergrozen sweren
ir herz begund temeren.
ir wüeten und wemeren,
schrigen und hantslagen
und iren lieben gesellen klagen
möcht ein herze erbarmt haben,
daz uz eim stein were graben.
ach minne, wa wer du do,
do din junger diener so
jemerlich verlos den lip?
venus, frou, daz selbe schrip!
ich wilz mit ir halten,
daz sie des gewalten
habe, waz do ist geschehen.
zwar nu wil ich immer jehen,
daz sie nicht ganze triuwe hat,
daz sie iren diener lat
verderben in so lieber frist.
wa neme du den snoeden list?
nu heizest du nicht minne,
niwer dieners morderinne.
nu wart der armen meide
liep gewant zu leide.
si schrei niwer ach und we.
dem diu zarte juncfrou e
iren lip het gespart,
der schoene was, so zart,
der lag nu an ir arme tot.
ouwe der jemerlichen not!
waz si freuden het gehabt,
damit ir herze was gelabt
von hunger senlicher ger,
nu lief ez allez widerker,
aller lieb ein vesper,
recht als ein grüenez zesper,
daz den anehanc verbirt,
daz ez wider dürre wirt.
so was ir grüenez herze val
worden in so grozer qual,
daz sich sin bluot so verderte
und geliche sîn ande die frucht versperte.
und wie diu turteltube
trinkt wan wazzer trüebe,
wen sie ires gaten mist,
also was ouch ir erwist
daz herz in jamers klanken.
amechtic ane wanken
was ir herzen dürrez zwi,
ja was ir freude niendert bi.
so het sie sich verwandelt
als einer, der verhandelt
wirt an eines andern stat.
diu juncfrou die alten bat,
daz sie ir gebe rete,
wie sie nu getete,
daz man sin nicht würd inne.
do sprach diu dienerinne:
< ich rat iu wol daz beste:
wir suln in vernejen veste
in ein tuch, daz guldin si,
und suln in da selben bi
binden an daz seil wider
und lazen in an die strazen nider.
so sult ir warten, ob ir sit
so starc, daz ir zu der zit
in zu iu ziecht aleine.
merket, wie ichz meine:
ziecht ir in eine, so weiz ich daz,
daz ir mich dester baz
muget heruf gewinden.
so wil ich mich dan binden
an den stranc und lazen
mich zu im in die strazen
und tragen in fur ein ander hus.
so weiz man nicht, daz er hie uz
ist getragen, der selbe knabe.
so kume wir sin mit eren abe.>
do sprach aber diu liebe maget:
< daz si immer got geklaget,
sol ich mich von im scheiden so,
daz ich nicht weiz, wie und wo
er belibt, der hochgeborn,
den ich ze liep mir het erkorn.
nu wolt ich gerne kiesen,
daz ich solt verliesen,
iezunt hie min selbes leben
und wolt ouch vil gern geben
min leben und dannoch mere,
daz er niur lebendic were!>
diu alte sprach:< daz hilfet nicht.
unser klagen ist enwicht.>
den graven si vernete.
do wart ez nu gar spete,
daz es niemant da gienc.
wie kleglich si in umbvienc
mit jemerlichem schrien!
da huop sich ein gekrien
von der schoenen maget,
daz nie so wart geklaget,
e daz si in von ir geliez.
dick sie ir altfrouwen hiez,
daz sie in nicht bünde zuo,
daz scheiden were noch ze fruo;
wie ungerne si ez begunde sehen,
doch muoste ez geschehen.
ach wie jemerlich si sach
irem juncherren nach,
do in diu dienerin truog!
vil ser sie an ir herze sluog,
als sie der jamer note.
wan daz sie sich nicht tote,
daz ander tet sie allez gar.
do kom diu altfrou wider dar
für den turn, daz sis ufwant,
als si ir vor het genant.
des morgens man funden hat
den graven in so schoener wat,
als einem herren wol zam.
der burger sin ser erkam,
für des hus er was getragen.
vil liute stuonden da engagen.
daz tuoch man uftrante,
zehant man in irkante.
sime gesinde man hiez sagen,
daz ir herre wer erslagen.
die heten in an den dritten tag
gesuocht und komen, da er lag.
do si in toten funden,
si suochten im die wunden,
wavon er het den tot genomen.
si wurden betrüebt und erkomen,
ir ougen begunden zeheren
umb iren jungen herren
und westen nicht, wie daz er hiet
den lip verlorn, do er verschiet.
si huoben in uf ze tragen,
die liute wurden klagen
von grozer mitlidunge.
do wart der grave junge
in sine herberge bracht.
schier het man im gemacht
von bretern einen totensarc,
darin man den helt verbarc.
diu juncfrou des innen wart,
daz man den herren an der vart
wolt zer kirchen bringen
und man im nu solt singen
messe vür die sele sin.
do hiez diu herzenbrecherin
iren vater komen zu ir.
er sprach:< kint, waz wilt du mir?>
sie bat, daz er sie wolt gewern
einer bete. er sprach< gern>.
sie sprach:< vater, ich bit dich,
als liep und du habest mich,
daz ez mit dinem willen ste,
daz ich hiut ze kirchen ge
und im opfer dar trage.
man klagt so jemerliche klage,
daz der herr ermordet si,
der uns nahen was dabi
gesezzen uber die strazen.
darumb sol ich nicht lazen,
ich sülle ouch gen aldar,
wa man die liche mit der bar
zu der kirchen tragen sol.
daz zimt unsern eren wol.>
ir vater sprach:< daz ist vil guot,
daz sich, liebz kint, din muot
also nach eren stellet,
wie wol mir daz gevellet!
daz si dir erloubet hiute,
wan manger hande liute,
die du da wirst schouwen
von mannen und von frouwen,
der kumt vil zu der begraft.>
wie diu juncfrou was behaft
mit übergrozen smerzen,
doch was irem herzen
ein wenic senfter, daz si solde
ze kirchen gen, diu holde.
do si nu ze kirchen kam,
vil mangen des wunder nam,
daz si was uzgangen.
ein teil begund erlangen
der jungen studenden,
daz sie niur erkenden
die juncfrou, diu so schoene was,
daz vil maniger nicht las
des paternosters gebet
vür des herren selgeret,
si blicten alle die juncfrou an.
do man nu opferen began,
diu arme meit ellende
nam do ir gebende
und bracht ez ze opfer dar
dem priester uf den altar.
die liute wunder namen,
die da ze kirchen kamen,
wie sie daz meinte.
vil ser ir herze weinte,
wie gar ir ougel daz verbarc.
der priester gie zu dem sarc
und gap im kristenlichen segen.
do man in solde legen,
den minnen marterere,
daz volk nam die kere;
do der tote wart ufgeladen,
daz man in solt bestaden,
diu arme mocht nicht gelan,
si muost ouch dar gan
nach irem lieben trutgespil.
da was guoter liute vil,
die wichen alle vor ir,
da was manic frouwe zier,
und do sie hinzugetrat,
innercliche sie do bat,
daz man in lieze schouwen sie.
do man nu daz bret uflie
von sinem antlütze bleich,
leidic sie hinzusleich,
uf iren gesellen sie do viel,
irs herzen leit sie nicht verhiel,
ir ougen begunden simeren,
hechsen und wimeren
und allez daz ein mensch sol
vor leit tuon, daz tet sie wol.
daz volc het ein gedrenge,
jeder man het ez enge
und sich vür den andern brach,
daz er niwer den jamer sach,
wie di zarte kirrte
und iren lip verdirrte.
si begund ir hendel twingen
und vast sich an in dringen
und schrei vor aller menge do:
< min liebez liep, wie list du so,
daz liebst, daz ich ie gewan!
nu wil ich nimmer lebens han
und wil mich lan begraben mit dir.
sit so groze freude wir
han gehabt an lebene,
so wil ich wegen ebene
min leben zu diner not
und wil mit dir sterben tot.
ach barmherziger got,
laz iezunt wesen din gebot,
daz ich sterb in diser stunt!>
alda sie kuste sinen munt.
recht so der kus geschach,
do selbst ir liebez herze brach.
alda wart sie von got gewert
des todes, des sie het begert,
der da jemerlich geschach.
sie müest haben ungemach
und manic groze riuwe getriben,
wer si lebendic beliben.
also rach sie sinen tot
mit irem tod, als ir gebot
ir leit, ir riuwegez klagen,
des ir natur nicht kund vertragen:
sie muost in enbresten.
wa was nu blickes glesten,
wa was nu zweier herzen lust?
nu lag brust tot gen brust,
die sich heten e geschart
in so minneclicher art
und ungemuoter triuwe.
da wart jamer niuwe
von aller der gemeine,
daz diu zarte reine
tot uf irem gesellen bleip,
darzu sie solcher jamer treip.
ir vater nu hinzulief,
sinen knechten er do rief,
daz si die altfrou solten vahen,
diu stuont dem grabe nahen.
er begund si fragen der geschicht,
ob sie im saget icht,
wavon der jamer wer geschehen.
sie sprach:< herr, ich wil verjehen.
uf iuwer gnade alle dinc.>
do seit si im den ursprinc,
wavon ez was zukomen,
daz sie der tot het benomen.
vil jemerlich er do sprach:
< ach daz din munt mir nicht verjach
von erst umb dise mere!
nu het ich sin doch ere,
daz ich ims het zer e geben.
ach wie habent sie ir leben
so gar jemerlich verlorn!
nu mag der grave hochgeborn
wol sinen lieben son klagen,
so muoz ich herzeleit ouch tragen
umb min einbornez kint.
uz minen ougen verswint,
daz ich dich nimmer gesehe
oder ich ze den knechten jehe,
daz man dich verderbe
zu des todes erbe!>
do huop sich jamer unde not
von allen liuten, die sie tot
mit armen sahen umbvangen,
wie wengel lag gen wangen
so friuntlich gedrungen
und mund zu mund getwungen,
die sich dick heten gekust
in so minniclicher lust.
do was süez worden sur
und leit was liebes nachgebur.
ir vater sie ûfheben liez
und in sin hus tragen hiez
mit einander beide
mit grozem herzeleide
und liez machen do von diln
den vil lieben trutgespiln
zu einander einen laden,
da man sie inne solt bestaden
des morgens zu der erden
mit solchen geberden,
als liep bi sim liebe lit.
sie wurden die selbe zit
zu einander do geleit
in den sarc mit trurekeit:
man begund ir arme lenken
und zu einander schrenken
und munt gen mund vüegt man eben.
da wart ein toter kus geben,
als ez lebend zimt wol,
wa lieb bi lieb wesen sol.
ir kinnel und ir wenglin,
ir lockel sam ein sprenglin
zinzerlich gewunden
wurden zu den stunden
mit getlicher maniere.
da wart der minne baniere
nider gedisparieret,
ir kleinod gefisimieret:
uf rotem veld ein nackent kint.
daz velt wart gelwer farwe blint.
also sie lagen jemerlich,
die mit grozen freuden rich
al ir liebe het gemacht
nach naturlicher acht,
do sie lebendic waren,
e sie den lip verbaren.
also leit man sie nu dar
in so totlicher var,
die magt mit irem dienstknaben,
also wurden sie begraben.
do was der minne melodia
von zwein zarten lieben da,
die nu zu erden wurden
nach elementen orden,
davon sie waren getirmet,
getempert und gevirmet.
den vergulten sie ir recht.
nu wart ir beider liebe slecht
ze erd in ein gemischet,
mit edler frucht gefrischet,
recht als sie bi iren jaren
ein lip und zwo selen waren,
recht geliche wart ein erd davon.
so wart naturen ouch ir lon
von zweien lieben kleinlich,
minniclich und reinlich.
got müez ir lieben selen phlegen
mit sinem gotlichen segen.
wer nu lieb in herzen treit,
der merkt wol lieb und leit,
wie einz bim andern huchet,
da liebe nicht enstruchet,
ob wol durch we wirt verwirt,
daz sin honic ein galle wirt.
ez ist nicht anders wan verwegen,
wer minn und liebe wil phlegen.
man sage, waz man welle sagen,
sie habent rechte liebe getragen.
ach got, durch die güete din
nu laz sie dir empholhen sin!
ez mocht dich doch erbarmen,
do sie mit toten armen
so zu einander wurden geleit.
wie mochtest du in haben verseit
imme din himelriche,
do sie so liepliche
von rechter liebe sturben
und getriuwliche verdurben.
ob sie dan sünde habent getan,
die solt du, herr vater, lan
mit dem tod gebüezet wesen,
wan ich han dick gehoret lesen,
welch sünd nicht wider natur si,
da si so groze schult nicht bi,
als diu wider natur ist.
waz sie begiengen in der vrist,
daz was allz naturlich.
nu bist du doch gnadenrich,
nu bist du doch diu majestat,
diu al natur geschaffen hat,
nu bist du doch ein ursprinc
aller slachte dinc,
nu hast duz allez vor ersehen,
waz da ist und noch sol geschehen,
nu geb du menschen creatur
menlich und wiplich natur;
ob die natur entgustet,
daz sie lichte gelustet
nach widerspilndem bilde -
daz genus ist zwispilde,
natur gert, menschheit ist kranc -,
so weiz doch, herre, din gedanc,
daz du ez hast kranc gemachet
und guotlich vor gesachet,
sie ist doch, herre, din geschaft.
man rüemet ouch von diner kraft,
daz vor aller schulde
diner barmung hulde
tusentstunt groezer si.
herr, da man ich dich bi,
daz sie din güete schirme
durch die gotliche virme,
diu ewiclich belibet.
sant augustinus schribet,
wie daz din groze güete treit
verborgen barmherzekeit,
die der mensche nicht enweiz
noch der engelische kreiz;
dabi so bis gemant,
du vil edler heilant!