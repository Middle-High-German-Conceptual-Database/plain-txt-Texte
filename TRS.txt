sycilia ist ein lant
mit sime namen so genant,
dar inne was, als man saget,
ein schuler, wol uf beiaget,
der den rechten wec verlie,
wand er mit sunden umme gie,
dar inne er besulwet lac.
idoch swi er vil sunden pflac,
die in heten gebogen,
so was daz herze im gezogen
zu marien, der suzen,
di er pflac ofte gruzen,
wand er ir grozer liebe iach.
da bi er vil mit sunden brach
und erzurnete also got,
daz er sin heilic gebot
verwarf und in sunden lief.
zeimal lac er und entslief.
do troumte im harte swere,
in duchte, wi er were
vur got an sin gerichte kumen
und horte grozen unvrumen,
der uber in alda geschach,
got zu sinen heiligen sprach:
< ey, nu saget mir, welch recht
sal haben dirre bose knecht,
dem ich so vil han vertragen?
in hat di sunde also verslagen,
daz er mit willen ist gereit
in ieglicher bosheit
besuln den lib und den sin.>
die heiligen sprachen wider in:
< herre, gewaldiger got,
er hat so vil in din gebot
gebrochen, daz des wol ist zit,
ob sin leben dran gelit.
gib in mit urteile
zu dem unheile,
dar nach sin sundic herze lam.>
als daz maria vernam,
di muter aller truwe
machte alda nuwe
irre grozen tugende recht
und gedachte an iren knecht,
der si vil ofte gruzte.
sin leit si im wol buzte
und machte im alle sorge blint.
si sprach wider ir liebez kint:
< ey, lieber sun, tu so wol,
gewere mich, als ich biten sol
vur diz mensche, daz hi stat,
daz din urteil vertumet hat
zu der helle glute.
sich an dine gute,
daz du so rechte gut bist.
gewere mich in dirre vrist
und lenge ein wenic im sin leben.
wil er di sunde nicht begeben
und sich nicht zu dir keren,
so saltu an im meren
- swi dir behage - dinen zorn.>
< sieh>, sprach er,< nu han ich verkorn
durch dich, liebe muter min,
daz er vertumet solde sin
als ein unnutze vaz.
ich wil in vristen vurbaz,
ob er sich umme kere,
mich und dich dran ere,
daz er sich baz versinne.>
do neic di kuniginne
kein im mit grozer werdekeit,
daz sin zorn was hin geleit,
als sin tugent in larte.
maria sich do karte
kegen dem schuldigen man:
< ey>, sprach si,< nu sich dar an,
wi dir genade ist geschehen!
du salt mit vlize besehen,
daz du von allen sunden vlies
und din leben uf tugende zies.
tustu des nicht, wizze daz
dir hilfet niman vurbaz,
untz dir kumt ein leider slac.>
der rede er also harte erschrac,
daz er da von erwachte.
vil balde er sich uf machte
und dancte siner vrouwen.
er liez vil gentzlich schouwen,
daz im was leit di sunde.
zu einem urkunde
er luterlichen bichte.
do er sich wol entlichte,
zu eime clostere balde er vur,
da er sich inne verswur
und ouch mit tugenden stete bleib.
sine zit er nutzlich vertreib
durch di lieben vrouwen sin.
des si gelobet di kunigin!