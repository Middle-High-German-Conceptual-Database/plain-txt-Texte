von sachsendorf
dise liehten tage
sint uns komen und des meien schîn,
vil kleiner vogellîne sanc;
swer verholne trage
herzeliebe gen der frouwen sîn,
der fröiwe sich und habe danc.
fröide hæte ich gerne, wolde ein wîp
nâch der ie mîn herze ranc:
diu wil verderben mir den lîp.
swenne ir senften site
mich verderbent und ir munt sô rôt,
ir hôhez lob, ir werdekeit
dast ir sanfte mite,
swie si mich versêret in den tôt
mit senelîcher arebeit.
sunder wâfen bin ich sêre wunt,
sît daz in mîn herze sneit
ir rôsevarwer rôter munt.
hât si senfte site,
der enwart ich an ir nie gewar
diu mich alsus verderben lât.
sin tuo des ich bite,
sô belîbe ich aller fröiden bar:
mîn trôst an ir genâden stât.
ich bin in ir ungenâde komen:
herze muot und sinne hât
wan sî al eine mir benomen.
sî hât in den tôt
mich versêret sunder mînen danc
dâ ich mich guotes zir versach:
dast ein sendiu nôt,
wirt mîn unverdientiu klage ze lanc.
sich, herze, dô was dir ze gâch,
daz du mir mit dienste ie riete dar.
des hab ouch den ungemach
den ich nu lîde mîniu jâr.
singen wolde ich lân,
wan daz mich der ungemuoten haz
verderben wil, daz tuot mir wê.
daz mag understân
mir ir güete der ich nie vergaz:
diu wil daz ich ir singe mê.
nû wil ich dir singen, frouwe mîn,
und den wolgemuoten ê,
daz sî dich iemer lobende sîn.
sô diu nahtegal beginnet singen
in den ouwen über al
und man siht die bluomen schône entspringen
dâ die vogel hebent ir schal
in dem walde widerstrît,
bin ich frô: daz tuon ich ûf gedingen
gen des meien hôhgezît.
sol an stæter liebe misselingen
iemen, daz geschiht ouch mir.
ich enkunde nie mîn herze bringen
noch dekeine zît von ir.
durch si lîde ich sende nôt,
nâch ir minnen muoz ich iemer ringen,
mirn beneme sî der tôt.
guot gedinge hât mich her enthalden
daz ich niht verdorben bin;
mîner sorgen muoz ich eine walden,
daz benimt mir gar den sin.
des mir tæte ein wîp wol rât
an der ich mîn stæte hân behalden
doch, swie kleine ez mich vervât.
minne, bist du, sô man seit, gewaltic guoter wîbe,
sô hilf mir enzît: mich twinget nôt.
bit die guoten daz si mînen kumber noch vertrîbe:
anders dû bist schuldic, lige ich tôt.
sô bit ich die guoten selbe, sô ich beste kan,
in weiz wie, wan daz nie wîp wart lieber einem man.
mînen friunden wil ich künden daz mich hât betwungen
ein wîp, diu mir lieber ist dan ich.
mangen tac sô hân ich nâch ir hulden her gerungen,
und doch leider kleine hilfet mich.
wie bin ich gesinne, daz ich von ir niht enkan
mînen muot gescheiden? wê waz spriche ich tumber man!
hât si mîne stæte noch ze vollen niht versuochet
alse ein stæter friunt den andern tuot,
sô erloube ich ir übr mich alsô, ob sîs geruochet:
roeste mich reht in der minne gluot;
swaz dâ wandels an mir sî, der werde lûter gar.
sôz geschiht, sô neme mîn baz ze friunt diu liebe war.
ritter guot, vil wol gedenket
guoter wîbe, dast mîn rât,
daz irs iht mit worten krenket:
daz vil tugentlîchen stât.
swer sî êret, der hât êre:
dâ gedenket an, ir man,
daz ir volget mîner lêre.
dar zuo râte ich iu noch mêre:
seht diu wîp mit triuwen an;
daz si kunnen wol entstân.
diu mir ist vor allen wîben,
zürnet sî, daz ist mir leit:
wie sol ich die zît vertrîben
in sô sender arebeit,
diu mîn herze sêre twinget
beide naht und ouch den tac
und sich niender mir geringet,
noch an liebe mir gelinget?
daz ist mîner fröide ein slac,
der ich wîlent schône pflac.
ich hân seneclîche sorgen
âne helfe her getragen
daz ich muoste fröide borgen.
herre, wem sold ich daz klagen
wan der einen diech dâ minne
gar ân allen valschen wanc.
sî benimt mir gar die sinne.
sîn well enden mîn beginne,
sô bin ich an fröiden kranc
nâch der lieben sunder danc.
diu mîn herze hât besezzen
der ist von mir unvergezzen,
sælic müezes iemer sîn!
durch die hoehe ich mîn gemüete,
got ir êren iemer hüete:
sîst sô gar gewaltic mîn.
wurde ich ouch gewaltic ir,
seht, sô wolde ich dar nâch ringen,
obe ich zende möhte bringen
daz ir güete lônte mir.
in disem niuwen dône
sô wolde ich gerne niuwiu liedel singen,
wan dâz mir diu wîse an der kunst ist ze snel,
nâch eines wîbes lône,
die sach ich an einem reigen springen,
der stet wol ir rîse unde ir snêwîziu kel.
sî want sich alsam ein wîdegerte.
des nahtes wære ich gerne ir schiltgeverte,
ja ist ir dâ ze prîse der lîp sinewel.
swie vil ich nû gesinge
von reiner wîbe minneclîcher güete,
des mich doch ir eine geniezen niht lât,
unde ich dar nâch ringe
deich mit ir hulde hôhte mîn gemüete,
daz mich doch vil kleine vervangen noch hât.
wê wie hânts ir site alsô verkêret
daz si den niht minnent der si êret
und ir aller reine mit triuwen gestât.
habe ich niht gesungen
bî mîner zît der frouwen lop mit triuwen,
sô sî ungemeine mir hulde unde ir gruoz,
ist mir niht gelungen,
doch sô wil mich frouwen dienst niht riuwen:
waz ob lîhte ir eine mir sôrgen tuot buoz,
diu mir einem ist ze tragenne swære.
waz dar umbe bin ich ir unmære,
in der dienste ich gebeine mir brach unde fuoz.
sî ist sô rehte minneclîche,
mîn frouwe, daz si iemer sælic müeze sîn!
sî tuot mich wol fröidenrîche.
nu troeste, küniginne, mir daz herze mîn.
sît dîn güete twinget mich,
du eine liep vor allen wîben,
nû solt dû genaedeclîch verdenken dich.
mîn herze ist frô ûf den gedingen,
swer mit triuwen dient, dem wirt gelônet wol.
des muoz ich wol von schulden singen,
sît man rehter stæte gerne danken sol.
und wolde mich diu guote wern,
sô wolde ich hôhes muotes blîben
und wolde ouch iemer durch sî aller wîbe enbern.
sî ist mîns herzen küniginne:
waz dar umbe, und wære ez al der werlte zorn?
mües ich verliesen mîne sinne,
mîniu jâr diu sint ze dienste ir an geborn,
des wolde ich gar ân angest sîn,
ob sî den willen mîn erkande,
mir wurde gelônet von der lieben frouwen mîn.
wer sol tanzen, wer sol singen,
wer sol durch die schônen frouwen sîn gemeit?
wer sol sich ze fröiden twingen,
wer sol durch si lîden nôt und arebeit?
des wil ich gar ân angest sîn,
ob sî den dienest mîn erkande,
mir wurde gelônet von der lieben frouwen mîn.