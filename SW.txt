besitzen sîne hêrschaft.
seht alsus wart dô criechaft
der herzog ûzer sahsenlant
mit dirre frouwen alzehant
umbe ir liute und umbe ir guot;
dur sînen hôhen übermuot
bestuont er si mit strîte.
si liez in bî der zîte
hantvesten unde ir brieve sehen:
wie vor den herren was geschehen
mit rehte daz gedinge,
daz âne misselinge
daz lant ir erbe solte sîn.
daz truoc die werde herzogîn
gar lützel unde cleine für,
ward ir nâch sînes herzen kür
der fürste rîch von sahsen
liez grôzen schaden wahsen.
er quam geriten in ir lant
mit gewalticlicher hant
und mit sô starker herescraft
daz sich diu frouwe tugenthaft
niht kunde sîn erwern,
wand er begunde si verhern
mit roube und ouch mit brande.
an liuten unde an lande
wart ir verlust vil manicvalt.
kein ritter was in ir gewalt
der im getörste widerstân,
ir dienstliute si verlân
mit helfe dâ begunden,
dem fürsten si enkunden
gurliugen noch gestrîten.
dâvon ir zallen zîten
der herre vil ze leide tete.
er brach ir dörfer und ir stete
mit schedelichen reisen
ze noeten und ze freisen:
des tet er ir vil unde gnuoc.
ze jungest sich diu zît getruoc
von wilder âventiure alsô
daz der künec karle dô
rîlicher als ein roemscher voget
quam in daz niderlant gezoget
und wolte drinnen rihten
und allez daz verslihten
daz für in quaeme dâ ze clage,
als noch hiute und alle tage
billîche ein roemscher künec tuot.
er quam in eine veste guot
mit al der hovediete sîn,
diu lît dâ sich der snelle rîn
wil sêwen und ergiezen
und in daz mer kan fliezen,
als ez noch mangem ist bekant:
niumâgen ist diu burc genant
dâ karle nider sich geliez.
er bat dâ künden unde hiez
den liuten von dem lande sagen:
swer vor im haet iht ze clagen,
daz der für in dâ quaeme
und guot gerihte naeme
nâch sîme rehte alzehant.
diu herzogîn ze brâbant,
als si vernam diu maere,
dô quam diu tugentbaere
mit ir tohter wünnevar
für den erwelten künec dar
und suochte an im gerihte sâ.
nu was ouch bî der zîte dâ
der herzoge ûzer sahsenlant
und manec herre wît erkant
die gerne suochten sînen hof,
und manec werder bischof
des herze tugent sich versan;
grâven unde dienestman,
herzogen unde frîen gnuoc
und manec rîcher fürste cluoc,
die wâren ûf dem palas.
dô karle ûf ein gestüele was
gesezzen durch gerihte,
vor sîner angesihte
begunden clagen alzehant
diu herzogîn von brâbant
unde ir tohter junc diu maget.
ûf den von sahsen dô geclaget
von in beiden sêre wart:
die frouwen rîch von hôher art
dem künge ir schaden seiten,
ir ungemach si leiten
den ôren sîn mit rede für:
wie si nâch sînes herzen kür
vertreip der herzog âne schult,
und was er grôzer ungedult
an in begangen haete
mit worten und mit taete.
nu si vor karlen beide
mit jâmer und mit leide
gestuonden clegelîche alsô,
vil schiere wart geschouwet dô
ein fremdez wunder ûf dem sê,
daz man gesach nie keinez mê
daz wunderlicher waere
und ouch sô tugentbaere.
der künec blicte nebensich
aldurch ein venster wünniclich:
dô spürte er daz ein wîzer swan
flouc ûf dem wazzer dort heran
und nâch im zôch ein schiffelîn
an einer keten silberîn,
diu lûter unde schône gleiz.
der vogel sich des harte fleiz
daz er die cleinen arken
gezüge ab dem vil starken
wilden wâge unmâzen tief.
ein ritter in dem schiffe slief:
der haete sich darîn geleit,
darüber ein spalier was gespreit
daz liehten schîn den ougen bar,
von palmâtsîden rôsen var,
in dem diu sunne spilte.
der helt ûz sîme schilte
gemachet haete ein küssîn,
ûf dem sô lag daz houbet sîn
dur ruowe dâ besunder.
ich sage iu von im wunder,
welt ir mit willen sîn gelosen:
sîn helm, sîn halsberc und die hosen
diu wâren neben in geleit,
er haete sîniu wâpencleit
mit im gefüeret ûf den sê.
der albez wîz alsam der snê
fuorte an im den swaeren soum,
den segel und den mastboum:
des schiffelînes marner guot.
den ritter ûf des wâges fluot
zôch der vogel dort herdan:
in fuorte als eben dirre swan
daz nie kein marner ûf dem mer
ein schif geleite sunder wer
sô wol als in der albez tete,
wand er in zuo des landes stete
gar ordenlîche wîste.
und dô der hôchgeprîste
künec karle daz ersach,
dô stuont er ûf unde sprach:
< wil ieman schouwen unde spehen
daz groeste unbilde daz gesehen
ie wart ze keinem mâle,
der kêre sunder twâle
mit mir alzuo des meres stade.
ein vogel ziuhet alsô gerade.
ûf dem wazzer dort herdan
ein schiffelîn und einen man
daz man daz wunder nie bevant,
er wil in füeren in diz lant
ab des vil tiefen meres fluot.
wol ûf, ir maeren helde guot,
und îlent mit mir an den sê!
der albez wîz alsam ein snê,
geverwet sô daz blüende rîs,
der kêret dar ûf sîne wîs
daz er den helt geleite
ze lande vil gereite
und in ze stade bringe.
sô wunderlicher dinge
wart selten ie geschouwet iht,
sô daz man einen vogel siht
ûf wazzer füeren liute.
swaz ouch sîn kunft bediute,
si zeiget fremdiu maere:
ein keten wünnebaere,
diu von silber ist geslagen,
ist im gesmîdet umb den cragen
und an daz schiffelîn geworht;
er wil den ritter unervorht
her wîsen zuo der veste.
got hât uns wilde geste
gesant her ûf dem wâge wît:
ein ritter in dem schiffe lît,
der ist dar inne entslâfen;
sîn harnasch und sîn wâfen,
glanz und missewende frî,
sint im geleit vil nâhen bî>.
diz maere unmâzen wilde
daz dûhte ein grôz unbilde
die ritter algemeine
die bî dem künege reine
wâren ûf dem wîten sal.
geloufen quâmens überal
hinab dem hûse alzuo dem sê.
nieman beleip von liuten mê
des mâles ûf der veste guot,
wan dise frouwen ungemuot,
die clagen wolten bîder zît:
der ungemüete was sô wît
und alsô breit ir swaere
daz si niht fremder maere
und âventiure enruochten,
wan si gerihte suochten
vil gerner danne wunder.
dâmite und ouch hierunder
die arken haete dô der swan
gewîset zuo der veste dan
und was mit ir ze lande komen;
dâvon der ritter ûzgenomen
der in dem schiffelîne slief
was ûf dem wilden wâge tief
erwecket unde erwachet.
ûf haete er sich gemachet
vil schiere ûz sîner arken.
des wart der helt mit starken
êren schône enphangen,
wan karle quam gegangen
im engegen an daz mer
mit eime ritterlichen her,
unde enphienc in alsô wol
daz man enphâhen niemer sol
baz dekeinen jungelinc.
er hiez behalten sîniu dinc
und wart von sîner künfte frô.
< got weiz wol, herre>, sprach er dô,
< daz iuch ein fremder marner hât
ân alle schemelîche tât
gefüeret her in unser lant>.
dô wurden im vil wol zehant
diu liehten wâpenkleider sîn
getragen ûz dem schiffelîn
und für in ûf die burc gesant.
dô nam der künec sâzehant
den werden ritter ûzerwelt
und fuorte den kürlichen helt
mit im von dannen ûf daz hûs.
die liute machten einen grûs
von disem wunder wilde,
daz sîn erweltez bilde
ein albez haete dar gezogen.
der helt an manheit unbetrogen
den vogel hiez dô kêren dan:
< fliuc dînen wec, vil lieber swan!>
sprach der güetlîche wider in.
< swenn ich dîn aber dürftic bin
und dîn ze noeten brûchen sol,
sô kan ich dir geruofen wol
und dich herwider bringen>.
seht dô begunde swingen
der albez balde ûf sîne vart.
daz schiffelîn gefüeret wart
mit im von dannen über sê.
man sach ir beider dâ niht mê,
wan si sô sunder lougen
den liuten ab den ougen
schier unde balde wâren komen.
der gast hin ûf daz hûs genomen
von dem erwelten künge wart.
dur sîne ritterlichen art
wart er ze wunder an gesehen,
man dorfte keinen ritter spehen
nie sô wünniclichen mêr.
der künc gewaltic unde hêr
gienc an sîn gestüele wider
und saz an daz gerihte nider
als er gesezzen was dâvor;
der gast ouch neben in enbor
gesetzet wart von sîner hant
für mangen fürsten wîte erkant.
nu karle an sîn gerihte quam
und aber sich des an genam
daz er dô wolde rihten
und allez daz verslihten
swaz crumbes dinges waere dâ,
dô stuont eht aber ûf iesâ
diu herzogîn von brâbant.
si nam ir tohter an ir hant,
diu glanz was unde reine:
von fleische noch von beine
wart ein kint als ûzerkorn
in brâbanden nie geborn
sô diu vil keiserlîche fruht.
an ir lag êre mit genuht
an lîbe und an gelâze,
liutsaelic ûz der mâze
sô schein diu guote bî der zît.
si zierte ein grüener samît,
des truoc si mantel unde roc,
und hermîn was der underzoc
der wünniclichen waete.
ein schapel ûfe haete
diu schoene und diu vil clâre,
daz lûhte von ir hâre
von golde und ouch von gimmen.
und haete si niht grimmen
und ungeschriben smerzen
gehabet in ir herzen
umbe ir liute und umbe ir lant,
sô waere an ir der wunsch erkant
und aller saelde ein überhort.
ir muoter clegelîchiu wort
leit aber umbe ir schaden für
dem künge rîch von hôher kür,
si bat gerihtes unde sprach:
< lânt iuch mîn bitter ungemach
erbarmen, herre tugentrîch!
sît iu nie keiser wart gelîch
ûf erden an gerehtekeit,
sô rechet mir diz herzeleit,
daz ich ân alle schulde
von dem herzogen dulde
ûz sahsen der hie vor iu stat
und âne reht vetriben hât
von liuten und von lande mich;
dur übermuot hôchverticlich
tuot er mir ungenâde schîn,
er wil mich und die tohter mîn
an guote gar verderben
und alles des enterben
des wir ze lêhen solten hân.
swaz uns hie geltes wart verlân
von dem herzogen gotfride,
der von getriuwes herzen lide
was unser beider friunt erkant,
des wil mit frevelicher hant
verstôzen uns sîn bruoder doch;
und wizzen ez die liute noch
gelîche und algemeine,
daz uns der fürste reine
gotfrit sîn lant besitzen hiez
und uns brâbant zeim erbe liez
ê daz er fuor ûf gotes vart.
uns beiden ez gemachet wart
von sîner milten hende alsô
daz er uns des gab brieve dô
daz wir des landes wielten
und iemer ez behielten
beid in gewalt und in gewer.
seht alsus kêrte er über mer
und ist dâ leider tôt beliben.
sît hât sîn bruoder uns vertriben
mit roube und ouch mit brande.
er wil uns von dem lande
verstôzen sunder alle schult:
daz ir uns, herre, rihten sult
durch iuwer saelde küneclich.
lânt mîne tohter unde mich
gnâd unde reht beschouwen,
sô daz uns armen frouwen
blîbe guot liut unde lant
daz uns von mînes herren hant,
der eine vürste was von art,
offenlich gemachet wart>.
der herzoge ûzer sahsenlant
der rede antwürte bot zehant
schône und witziclîche alsô:
< got weiz wol, herre>, sprach er dô,
< daz ich unrehtes niht enger.
brâbant gefüeret hât unz her
daz reht vil manec hundert jâr
daz drinne mac kein frouwe clâr
gebieten noch gewaltic sîn,
swie doch diu werde herzogîn
darûf mit flîze stelle
daz si des landes welle
mit ir hêrschefte phlegen.
sît daz mîn bruoder tôt gelegen
nu jensît meres leider ist,
sô diuhte mich des, wizze crist,
von schulden ungebaere,
daz ieman für mich waere
gewaltic von brâbanden;
ez sol in mînen handen
belîben unde in mîner phliht.
wîb unde tohter erbent niht
die selben hôhen hêrschaft;
ein sun belîbet erbehaft;
unde ein man darinne wol.
dâvon ich nû billîche sol
ein herzog und ein herre sîn.
gotfrit der liebe bruoder mîn
ist âne sun gescheiden hin:
dâvon sô heize ich unde bin
sîn erbe gar mit rehte,
wand ime ist von geslehte
nieman sô nâhe sippe als ich.
warumbe solt ieman für mich
gewaltic sîn ze brâbant?
joch muoz dâ dienen mîner hant
alt unde junc, man unde wîp.
sît daz dekeiner frouwen lîp
besitzen sol daz fürstentuom,
sô wil ich sîner wirde ruom
an mich dâ ziehen unde lesen
und an mîns bruoder stete wesen
herzoge vil gewaltec,
des gülte manecvaltec
von erbe ûf mich gevallen sint.
swie gar von rehter ê sîn kint
mîn niftel sî, doch hât si niht
ze sîme lande staeter phliht
noch sol ze rehte ez niht bewarn;
wand er ist âne sun vervarn
der sîniu lant besitzen
mit creften und mit witzen
von wâren schulden solte.
swer mir sîn erbe wolte
enphloehen ûz der hende mîn,
er müeste vil gewaltec sîn
über mich naht unde tac.
den crieg den ich geleisten mac
den muoz er iemer lîden
ê daz ich welle mîden
daz reht vil manger hande
daz ich hân zuo dem lande>.
diu frouwe dô mit leide sprach:
< ze criege waere ich iu ze swach
und ouch mîn tohter leider.
ir waeret unser beider
und ouch der lantriviere
gewaltic worden schiere,
bestüenden wir iuch strîtes.
sô breites noch sô wîtes
betwinges wir niht beide hân,
daz iu getörste widerstân
mit urliuge unser zweier lîp:
wir sîn zwei creftelôsiu wîp,
dâvon wir mügen niht urlogen
mit eime rîchen herzogen,
der guot hât unde sterke.
die nôt der künec merke
und helfe uns hie gerihtes.
wir beide enmuoten nihtes
wan daz uns unser reht geschehe,
und er geruoche daz er sehe
die brieve und der hantvesten craft,
dâmite uns wart diu hêrschaft
des landes wol bestaetet.
sît im sîn triuwe raetet
êre und ganze wârheit,
sô lâze uns sîn gerehtekeit
von guote niht vertrîben,
und helfe uns armen wîben
daz wir behalten unser lant.
hie wirt geziuge vil bekant
der dinge daz der herre mîn
uns beiden hât daz erbe sîn
mit frîer hant gemachet.
swer uns darüber swachet
und uns an gelte wil verhern,
daz sol der werde künec wern
und sîn gerihte manecvalt.
man tuot uns beiden hie gewalt,
daz wizzen die lantliute wol
und manec herre tugentvol,
vor den geschehen ist daz dinc,
daz uns des landes umberinc
gotfrit ze rehtem erbe liez,
und uns brâbant besitzen hiez,
ob er niht wider quaeme.
gebaere und ouch gezaeme
was dannoch sîner frîen hant,
daz er sîn gelt gaeb und sîn lant
swar in sîn wille trüege.
ez was niht ungefüege
ob wir an sîner hende
ân alle missewende
milte und gnâde funden.
gevangen noch gebunden
was der helt des mâles niht,
dô wir sîn lant in unser phliht
enphiengen von dem fürsten balt.
er haete dannoch den gewalt,
daz er nâch sînem muote
mit lîbe und ouch mit guote
mohte unbetwungenlîche leben.
dâvon er uns getorste geben
sîn lant und sîne liute wol
daran der künec mîn herre sol
erbermiclichen hiute sehen,
und lâze uns hie daz heil geschehen
daz wir behalten unser habe,
die man uns hie wil brechen abe
gewalticlîche und âne reht;
er zeige uns sîn gerihte sleht
und sîner genâden stiure,
oder uns wirt leider tiure
daz wir zeim erbe solten hân,
wil niht sîn helfe uns bî gestân>.
antwürte gab der künec dô
der frouwen unde sprach alsô:
< gelobent, werdiu herzogîn,
daz man iu hie gerihtes schîn
gerne und williclichen tuot.
iu sol der herzog iuwer guot
mit fride lân und iuwer lant,
daz fürstentuom ze brâbant:
dâ ruoche er sich zuo ziehen,
unrehte sache fliehen
sol er dur unser aller bete.
wand er gelimphes niht enhete
und âne fuoge waere,
ob er ze clagender swaere
iuch braehte ân alle schulde.
unreht ich kûme dulde
und mac sîn niht gelîden:
dâvon geruoche er mîden
gewalt und übermüetekeit.
swaz ime erteilent ûf den eit
die fürsten alle umb iuwer clage,
daz sol er âne widersage
dur mînen willen staete lân.
iu beiden muoz hie reht getân
vor mînen ougen werden.
sît daz mich got ûf erden
zeime rihter hât gezelt
und ich ze künge bin erwelt,
sô weiz ich unde erkenne wol
daz ich dur wâre schulde sol
die crumben sache slihten
und einem armen rihten
als eime rîchen alle frist.
dâvon gebiute ich, wizze crist,
dem fürsten ûzer sahsenlant,
daz er mit minne sâzehant
den criec hie lâze scheiden.
hât er getân iu beiden
mit schedelîcher ungedult
schaden iht ân alle schult,
daz werde von im widertân.
sult ir brâbant zeim erbe hân,
daz lâze er iu, sô tuot er wol;
ist aber daz er haben sol
die selben lantriviere,
sô neme er si vil schiere,
und sî dâmite an dirre zît
gescheiden iuwer beider strît>.
der herre wolgewahsen,
der fürste rîch von sahsen
sprach aber als ein frevel helt:
< herr, ich tuon allez daz ir welt,
wan daz ich niht ûz mîner hant
daz fürstentuom ze brâbant
als üppiclîche lâze.
ich hân wol in der mâze
rehtes zuo der hêrschaft,
daz ich mit aller mîner craft
daz lant sol schirmen unde wern.
swer mich dâ geltes wil verhern
daz ûf mich gevallen ist,
der muoz ze dirre selben frist
mit bitterlichen swertes slegen
mich ûz mînem rehte wegen
und von dem criege trîben.
brâbant muoz mir belîben,
oder ich darumbe ligen tôt.
man sol des herten kamphes nôt
den criec noch hiute scheiden lân.
ob ieman welle mich bestân,
der kom her, ich bin bereit,
daz ich des kamphes arebeit
wil dulden unde lîden,
ê daz ich welle mîden
mîn erbeschaft ân endes zil.
swer mit dem eide erziugen wil
daz mîn heize brâbant,
dem wirt genomen ab sîn hant
schier unde in kurzer stunde.
hie muoz ein toetlich wunde
bewaeren ûf ein ende
und hant engegen hende,
wer disen crieg beherten müge.
an brieve lieze ich unde züge
vil harte ungerne mîniu reht:
man schrîbet an ein permint sleht
swes man geruochet unde gert,
mit dem sô waere ich ungewert
des guotes und der gülte mîn.
hie sol diu werde herzogîn
ir einen kemphen hiute nemen,
und lâze mir und im gezemen
daz dirre crieg gescheiden
werde von uns beiden,
alsô daz wir hie strîten:
und swer bî disen zîten
die sigenunft ervehte,
der habe daz lant ze rehte
daz dâ ze brâbant heizet
und uns ze strîte reizet>.
diu frouwe von der rede erschrac,
wand ir daz dinc sô nâhe lac
daz sich der criec ze kam kamphe zôch,
wan der sahsen fürste hôch
schein alsô krefte rîche
daz niender sîn gelîche
lebt über allez niderlant,
und man dekeinen ritter vant
als ellenthaft ze sahsen.
er was sô langgewahsen
daz er ze risen wart gezelt,
dâvon der strîtbaeren helt
niemen getorste dô bestân.
diu frouwe keinen mohte hân
der mit im strîtes phlaege;
des wart an fröuden traege
daz werde wîp von hôher art.
der künic selber trûric wart
daz man dô kemphen solte,
wand er gelouben wolte
daz nieman würde funden
sô frecher bî den stunden
der für die frouwen vaehte
und ûz ir muote braehte
sorge und bitter ungemach.
dâvon er dô mit leide sprach:
< frouwe ir hânt gehoeret wol
daz dirre crieg gescheiden sol
mit kamphe werden hiute.
des manent iuwer liute
mich mit gebote und ouch mit bete,
daz für iuch etelicher trete
und iuch mit sîner hant verwese,
dur daz hie deste baz genese
an fröuden iuwer herze guot,
dem nû von schulden hôher muot
muoz fremden unde leiden.
liez aber anders scheiden
den crieg der herzog ellenthaft,
daz wolte ich und mîn ritterschaft
verdienen iemer wider in>.
< nein!> sprach der fürste,< ich hân den sin
daz ich ê sterben wolte,
ê sunder kamph hie solte
diz dinc verslihtet werden.
swer mich von mîner erden
wil trîben und ûz mîner habe,
der wizze daz ich niemer abe
iht stôzes im gedinge.
hie muoz in eime ringe
der kamph benamen enden
mit swerten und mit henden>.
die frouwe sich dô schiere entstuont,
als noch die wîsen alle tuont,
daz si müest ein kemphen hân,
oder aber von ir lande gân
und von ir erbeschefte.
deiswâr mit leides crefte
diu schoene dô begunde
an der selben stunde
in sorgen vaste ringen.
si liez alumbe swingen
ir lûterbaeren ougen,
ob si dâ sunder lougen
dekeinen ritter saehe
von dem ir trôst geschaehe
und helferîchiu stiure.
diu clâre und diu gehiure
stuont als ein wildez velkelîn,
daz nâch der lîpnarunge sîn
ûf einer hende wartet.
ir liuten wart gezartet
von ir mit minniclicher bete
dur daz ir dâ geholfen hete
ir eteslicher bî der zît.
si stuonden alle in widerstrît,
sô daz dekeiner an ir stat
ze strîte noch ze kamphe trat.
alsô ir tohter daz ersach
daz in kein helfe dô geschach
ûz al der massenîe,
dô wart diu wandels frîe
beswaeret in ir muote
sô vaste daz diu guote
gar inniclichen weinde
und grimme clage erscheinde
mit herzen und mit munde.
diu schoene bî der stunde
vil jâmers kunde vinden,
dô nieman in enbinden
wolte ir strengez ungemach.
diu maget erbermiclîche sprach:
< nu riuwe ez got den werden,
daz nieman ûf der erden
ist alsô rehte guoter
der mir und mîner muoter
ze helfe kome hiute.
wir hân vil dienstliute
und lützel nôtgestalden.
sô frechen und sô balden
hân wir dekeinen ritter
der unser angest bitter
beriuwen lâze sîniu lit.
wê daz der fürste gotfrit,
der mîn getriuwer vater hiez,
uns beide sô vil gülte liez,
und wir doch niemen vinden
sô milten noch sô linden
den unser leit erbarme noch!
nu schuof mîn werder vater doch
mit hôher und mit rîcher maht
daz er jerusalêm ervaht
und dâ er wart gekroenet;
sîn herze was beschoenet
mit alsô hôher tugent wer,
daz im daz himelische her
ze helfe quam mit crefte
und sîner ritterschefte
vil stiure zuo liez fliezen.
sul wir des niht geniezen,
ich und diu liebe muoter mîn,
daz müeze got von himel sîn
gar inniclîche hie geclaget.
an uns sint alle die verzaget
der helfe uns solte bî gestân.
sît wir nû keinen ritter hân
der für uns kemphen müeze,
sô ruoche uns got der süeze
mit sîner tugent listen
beschirmen unde fristen
vor schedelichen freisen.
der witwen und der weisen
lât iemer sich erbarmen,
der helfe mir vil armen
vaterlôsen kinde,
daz ich genâde vinde
an sîner hende milte:
er sî ze frideschilte
mir gegeben hiute,
sô daz ich mîne liute
und mîniu lant behalte
vor craft und vor gewalte>.
die rede treib diu schoene maget.
von ir sô tiure wart geclaget
ir inniclîchiu swaere,
daz manic ritter maere
mit ir begunde weinen
und grimme clage erscheinen
mit herze und mit munde.
nu daz alsô diu blunde
gestuont mit clegelicher nôt
und ir dô nieman helfe bôt,
dô stuont der ritter ûf zehant
der von dem swanen in daz lant
was gefüeret unde brâht.
er haete sich des vor bedâht
daz er dô wolte ir kemphe sîn.
er sprach:< vil werde herzogîn,
beitet guotlîche!
joch bin ich in daz rîche
dur daz nu komen und gesant
daz ich beschirmen iwer lant
mit kamphe wil noch hiute.
sît iuwer dienstliute
iuch hânt verlâzen âne trôst,
sô triuwe ich gote daz erlôst
werd iuwer lant von mîner craft.
ir müezet werden sigehaft
und überwinden iuwer nôt,
oder aber ich wil ligen tôt
für iuch beide an dirre zît.
wil ieman komen an den strît
und zeime kamphe wider mich,
der île eht und bereite sich:
ich hân des willen unde muot
daz ich benamen iuwer guot
vor allem ungevelle
mit kamphe schirmen welle>.
von disen worten alsô frô
wurden die zwô frouwen dô
daz si vor liebe weinden.
die clâren wol erscheinden
daz ir gemüete in fröuden swanc.
genâde und flîziclichen danc
dem ritter si dô seiten,
daz er vor arebeiten
si wolte schirmen unde friden.
er wart an ougen unde an liden
guotlîche von in zwein gekust.
des wart in sînes herzen brust
der herzog ûzer sahsenlant
ûf zorn gereizt alzehant,
dâvon er dô mit grimme sprach:
< her gast, daz ir mîn ungemach
sô wildiclichen duldet,
daz hân ich unverschuldet,
wand ich getete iu nie kein leit.
ir sît ze balde ûf mich bereit
ze kamphe und zeime strîte.
swaz mir von langer zîte
mîn alten veter hânt verlân,
werd ich des frî von iu getân
mit freveliches herzen gir,
sô quâment ir ze früeje mir
in dirre lantriviere phliht.
daz rede ich doch darumbe niht
daz ich strîtes welle enbern:
sît daz ir kamphes wellet gern,
sô sît ir mir gemaeze.
ob ich ze sêre entsaeze
an iu daz wunderlîche dinc,
daz iuch her in des landes rinc
gefüeret hât ein wilder swan,
sô waere ich ein verzagter man
des lîbes und des muotes.
ich lâze iu niht mîns guotes
darumbe ûz mîner klouber,
daz iuwer fremdez zouber
iuch âne schedelichez wê
gefüeret hât her über sê>.
der gast der rede antwürte bôt,
er sprach:< ir lâzent sunder nôt
unhövescheit an iu gesigen.
daz ir mich zoubers hânt gezigen,
daz wil ich rechen ob ich mac:
got weiz wol daz ich nie gephlac
dekeiner galsterîe.
swie vast iuch êren frîe
mit unzühten iuwer lîp,
doch wil ich disiu werden wîp
vor iu beschirmen hiute.
ir müezent in ir liute
mit fride lâzen unde ir lant,
mit breste danne in mîner hant
von grôzem ungelücke
diz swert in kleiniu stücke
daz ich gefüeret hân dâher.
ob iuwer lîp nu kamphes ger,
als ir iuch hânt gerüemet,
sô werdent hie geblüemet
in wâpencleider wünniclich,
sô zierent iuch, und sloufe ich mich
in die stahelringe mîn.
kein dinc mag anders hie gesîn
wan daz der eine tôt gelige
und im der ander an gesige>.
mit disen worten unde alsô
die zwêne ritter wurden dô
vil wol bereit ûf einen strît,
sô daz in beiden an der zît
niht eines ringes dâ gebrast.
den künec bat der werde gast
daz er im lihe ein ros zehant,
wand er dekeinez in daz lant
mit im gefüeret haete.
dô sprach der êren staete
karle wider in alsô,
daz er geruochte selber dô
daz beste ûz sînen rossen weln.
er hiez im bringen unde zeln
vil mangez dar besunder,
sô daz im keinez drunder
ze strîte lützel tohte,
wand ez sich niht enmohte
enthalten sîner drücke:
swenn er im ûf den rücke
durch versuochen vaste greif,
sô seig es nider unde sleif
zer erden under sîner hant.
ze jungest einez wart bekant
vil schiere sînen ougen,
daz sich dâ sunder lougen
vor sîme drucke wol enthielt
und alsô grôzer crefte wielt
daz in des dûhte ez waere guot.
daz nam der ritter hôchgemuot
gerne und williclichen dâ:
vil schône grîs und aphelgrâ
sô schein daz ros von sneller art,
vierschroete ez bekennet wart
und vorne zuo der brüste wît.
ez wart von im ûf einen strît
vil wol bedecket und bereit.
er leite sîniu wâpencleit
dâ selber snelliclichen an:
sîn zeichen was ein wîzer swan
von hermîne blanc gesniten,
und was sîn covertiur gebriten
von sîden swarz alsam ein kol.
mit zobel was verdecket wol
sîn niuwer wünniclicher schilt,
und lûhte ab im daz selbe wilt
daz von den wâpencleiden sîn
bôt einen liehten, blanken schîn
und im gelîch erlûhte.
der ritter selber dûhte
gestôzen unde niht ze lanc,
sîn varwe schein rôt unde blanc,
und was sîn hâr brûn unde reit.
er haete sîniu wâpencleit
vil snelliclîche an sich genomen
und was herab dem hûse komen
geswinde ûf einen grüenen plân.
man sach den ritter wolgetân
des swanen houbet mit dem cragen
ûf sîme glanzen helme tragen.
alsus quam er ze velde
mit offenlicher melde
geriten bî der zîte.
nu het ouch sich ze strîte
bereit der fürste ûz sahsenlant
und îlte gegen im zehant
geblüemet schône dort herdan:
er fuorte wâpencleider an
von samîte unmâzen guot.
sîn ros vor wandel was behuot,
wand ez was frîlich unde frech.
ez lûhte alsam ein swarzez bech
und lief reht als ein snellez wilt.
der herzog einen tiuren schilt
von zweier varwe stücken
dô für sich kunde drücken
nâch ritterlichem rehte.
sîn halbez teil strîfehte
von zobel und von golde was,
daz ander stücke, als ich ez las,
daz was durliuhtic wîz hermîn,
und was von zobel rehte drîn
geleit ein halber adelar.
der fürste wol gezieret gar
ûf sîme glanzen helme cluoc
von eines phâwen zagel truoc
zwô wünniclîche stangen,
bedaht und umbevangen
mit golde lieht und edele
biz an die zwêne wedele
der phâwenspiegel viderîn,
die glanzen, wünniclichen schîn
ûf der plânîe bâren.
die stangen beide wâren
ûf den helm dur liehten prîs
geschrenket schône in criuzewîs.
mit dem zimiere quam gezoget
der sahsen herzog unde ir voget
und suochte sînen kamphgenôz.
er reit ein ros unmâzen grôz,
und schein er selbe ein michel man.
er fuorte wâpencleider an
diu wol ze prîse tohten.
hie wart von in gevohten
ûf der plânîe grüene.
die zwêne ritter küene
diu ros zesamne twungen,
sô daz si beidiu sprungen
unmaeziclichen harte.
gesezzen an die warte
die frouwen wâren beide,
ûf der geblüemten heide
von liuten was ein michel rinc,
dur daz man strîtbaerlîchiu dinc
darinne trîben solte.
der künec selbe wolte
ir kemphen gerne schouwen dâ.
der himel einvar unde blâ
schein sô rehte fîn lâzûr.
dô wart ein strîten alze sûr
von den zwein widersachen.
der plân der mohte erkrachen
von der snellen rosse louf.
schûm unde bluot dar nider trouf
daz in wart ûz gehouwen.
die kemphen liezen schouwen
vil ritterlîche tücke:
sam ob si waeren flücke,
sô flugen die schenkel;
si kunden bein und enkel
zetal und ûf gefüeren
und mit den sporn gerüeren
diu snellen ros frech unde balt.
rîlîchiu sterke manecvalt
wart an ir tjost erzeiget,
gesenket und geneiget
die schefte wurden hin zetal.
si trâfen ûf des schildes wal
einander beide mit den spern,
als ir gemüete kunde gern
unde ir ellenthafter sin.
der sahse wart gestochen hin
dâ man den helem stricket,
daz er vil nâch genicket
was von dem satel hinder sich.
dâwider sô geriet der stich
den er getân het ûf den gast,
alsô daz im der sper zebrast
enmitten ûf dem schilte sîn.
die schefte in cleiniu stückelîn
unde in spaene sich zercluben,
sô daz ab in ze berge stuben
die schivern und die sprîzen.
dar nâch die ritter flîzen
der swerte sich begunden,
diu si geswinde kunden
gezücken ûz den scheiden.
sich huob dô von in beiden
alsô vermezzenlicher strît
daz man enweder ê noch sît
sô grimmes vehtens nie gesach.
der eine sluoc, der ander stach
ûz hôher mannes crefte.
si phlâgen ritterschefte
mit herzen und mit henden,
man sach si wunder enden
mit strîte ûf der plâniure.
dô stoup von wildem fiure
vil manec gneiste rôtgemâl,
diu mit swerten sunder twâl
ûz ir gewaefen wart getriben.
die ritter müezic nicht beliben,
wan si vâhten umb daz leben:
slag under slac wart dô geweben
und stich geflohten under stich.
ûf in diu wolken übersich
die slege lûte erhullen
die von den swerten schullen.
die kamphgesellen beide
einander ûf der heide
sich triben ümbe und ümbe.
si suochten wilde crümbe
und wunderlîche creize.
von slege wart in heize
und von stichen wê getân.
mit stahelringen wart der plân
beströuwet und mit spaenen.
si wolten alle waenen,
der gast der viele tôt dâhin,
wan der herzog über in
was alsô langgewahsen:
des wart im von dem sahsen
ein slac gemezzen und gegeben
daz man für sîn erweltez leben
genomen haete ein halbez ei.
den schilt den spielt er im enzwei
mit alsô crefticlichen staten,
daz im durch halsberg und durch platen
daz swert bis ûf daz spalier dranc.
haet er den ungefüegen swanc
genomen hoeher ûf den schilt,
weizgot sô müeste dô verspilt
den linken arm der ritter hân.
daz ûf den schilt der slac getân
wart niderhalp der riemen,
daz schuof daz in dô niemen
geschouwen mohte sunder arm.
den swanen blanc reht als ein harm,
der ûf dem swarzen schilte lac,
den spielt enzwei der selbe slac,
daz er vil wîten schranz enphienc.
daz ort des swertes im dô gienc
durch allez sîn gewaefen hin.
wan daz daz spalier schirmet in,
daz vil guot palmâtsîde was,
sô müeste er anders ûf daz gras
gestrûchet sîn tôt unde wunt.
an im vil nâch was bî der stunt
mitte jâmer geübet.
diu frouwe wart betrüebet
und ouch diu maget kiusche
von dem vil herten biusche
der ûf den gast dô wart getân.
< welt ir mir nû mîn erbe lân?>
sprach der herzoge wider in.
< sult ir mîn eigen ziehen hin,
ir müezent ez verzinsen,
daz man ûz herten flinsen
noch sanfter gülte schriete.
er gît mir zeiner miete
niht anders wan den lebetagen,
swer iht des mînen von mir tragen
gewalticlichen hiute wil>.
< des zolles waere ein teil ze vil!>
sprach der ritter mit dem swanen.
< iuch sol diu milte des ermanen
daz ir sô hôher zinse enbert.
sît daz ir miete von mir gert,
sô machet si gefüege,
wand ich unsanfte trüege
sô grimmes zolles überlast>.
mit disen worten huob der gast
daz swert enbor geswinde,
mit blanker hende linde
wart ez ûf herten strît gewent.
er haete ûf einen slag gedent
mit alles sînes herzen craft:
den sahsen küene und ellenthaft,
dem er niht guotes gunde,
verweisen er begunde
des lîbes und des verhes.
im wart von im entwerhes
ein slag gemezzen und geslagen
der im daz kollier und den cragen
durch und durch alsô verschriet
daz er in von dem lîbe schiet.
sîn houbet daz zimieret was
viel nider ûf daz grüene gras
und zuo des plânes melme
bestürzet mit dem helme.
des wâren die zwô frouwen frô.
die ritter sprâchen alle dô
ze dem vil sigebaeren,
er künde gar ze swaeren
zins den liuten bieten:
daz got vor sînen mieten
geruochte ir aller lîp bewarn!
si wolten sînes zinses varn
vil gerne ledec unde blôz.
sus haete grimmen schaden grôz
der sahsen herre dô gekouft.
mit bluote wart sîn lîb betrouft
und jâmerlichen ûf gehaben
und von den liuten er begraben
mit clegelicher swaere.
die frouwen tugentbaere,
liutsaelic unde süeze,
die nigen ûf die füeze
dem werden ritter an der stunt.
si kusten in an sînen munt
und sprâchen eines mundes dô
mit fröuden wider in alsô:
< herre und tugentrîcher helt,
sît iuwer manheit ûzerwelt
geboten hât uns beiden trôst
und uns von sorgen hât erlôst
gelîche und algemeine,
sô nement unser eine
ze wîbe und zeiner frouwen,
dur daz ir lôn beschouwen
sult diser nützen sache.
sît hie von ungemache
uns hât enbunden iuwer hant,
daz fürstentuom ze brâbant
zeim erbe enphâhent hiute,
und nement zeiner briute,
die besten von uns beiden>.
< nein!> sprach der gast bescheiden
< darumbe enquam ich niht dâher,
daz ich gült oder wîbes ger
ze solde noch ze lône.
ob ich iu beiden schône
gedienet hân und alsô wol,
daz hân ich âne lônes zol
mit guotem willen hie getân.
rede stân
wîbes dô
stuont alsô
z gern
enbern
...
...
...
...
...
...
...
...
...
...
...
...
...
...
...
...
ob si mich frâge wer ich sî,
daz ich dan ledec unde frî
mit rehte müeze werden,
und daz ich ûf der erden
mich scheide von ir sâzehant.
wil si daz ich ir tuo bekant
von mînen friunden ihtes iht
sô wizzent daz ich langer niht
belîbe in ir betwinge.
sus wil ich mit gedinge
si zeinem wîbe kiesen,
daz si mich niht verliesen
geruoche mit ir frâge,
sô daz si mîner mâge
niht vorsche noch der dinge mîn>.
des antwurt im die herzogîn
der maget muoter unde sprach,
daz niemer im kein ungemach
...
...
...
...
...
...
...
...
...
...
...
...
...
...
...
...
...
vil gerne nam ze wîbe alsô.
des wart vil manec herze frô
von ir zweier hôchgezît.
sich huob ân allen widerstrît
vil manger hande freude dâ,
daz in den landen anderswâ
rîlicher hof nie wart bekant.
swaz man ie kurzewîle vant,
der aller haete man dâ vil:
burdieren, floiten, seitenspil
wart dâ beschouwet und vernomen.
an rehten freuden vollenkomen
unde in ganzen prîs geslouft
wart diu rîlîche briutelouft.
nu daz der hof ein zil gewan,
dô fuor der künec karle dan
mit êren aber anderswar,
und ouch die frouwen freuden bar
gast
...
...
...
...
...
...
...
...
...
...
...
...
...
...
...
...
...
einander haeten lange zît.
doch wurden si gescheiden sît.
nu hoerent wie daz hüebe sich:
dô si zwei kinder wünniclich
erzogen haeten schône
und nâch der minne lône
einander beide wâren frô,
dô quam ez zeiner zît alsô
der der vil hôchgelopte man
geriten quam für einen tan
dur beizen ûf ein grüenez velt,
dâ man dur spilnder wünne gelt
ein wazzer schône fliezen sach.
er haete bî dem clâren bach
wilbrât gevangen und gejaget.
und dô der ritter unverzaget
mit freuden
dô vant der
die frowen
grôz jâmer
daz edel wîp
...
...
...
...
...
...
...
...
...
...
...
...
...
...
...
< mit jâmer und mit leides gir:
waz wirret iu? daz sagent mir,
sô rehte liep als ich iu sî.
waz iu won ungemüetes bî,
daz ruochent mir durgründen
und ûf ein ende künden>.
< herre, ich mac wol trûric sîn!>
sprach diu werde herzogîn
< ich hân von iu zwei schoeniu kint,
diu beide wol gerâten sint,
und ist verborgen mir dâbî,
von waz geburt er komen sî
der in ze vater ist gezelt.
mîn herze daz hât iuch erwelt
für alle man ze lîbe noch,
und ir verbergent mir iedoch
ze tougenlichen iwer dinc.
sît daz ir in des landes rinc
her quâmet, sô getorste ich nie
gevorschen noch gefrâgen hie,
waz iuwer künne waere.
der kumber und diu swaere
ze herzen mir gedrücket sint.
sô man nu frâget unser kint
hernâch umb ir geslehte,
so enkunnen si ze rehte
bescheiden noch bediuten
von welher hande liuten
ir quaemet her in disiu lant.
ir mâge sint in unbekant
unde ir besten friunde namen:
si müezen sich des iemer schamen,
daz si niht wizzen umb des leben
der in ze vater ist gegeben>.
der ritter von der rede erschrac.
er sprach:< nu kan ich unde mac
wol hoeren unde wizzen,
daz ir iuch hânt geflizzen
mit willen ûf mîn gemach.
iuch dunket daz ich iu ze swach
ze wirte und zeime manne sî.
daz kiuse ich dran und ouch dâbî,
daz ir nâch mînen mâgen
alsus beginnent frâgen
und mîniu dinc ervaren went.
ich sihe wol, iuwer herze sent
ûf mînen schaden mit genuht.
ir hânt benamen iuwer zuht
vil sêre an mir zebrochen.
ir haetet doch versprochen
vorsche und frâge wider mich,
und ist nu valsch und üppiclich
al iuwer rede worden;
ir hânt der wârheit orden
vil sêre an mir zetrennet.
sît nû mîn herze erkennet
daz ir versmâhent mîn gebot,
trûtfrouwe, sô genâde iu got!
ich wil von hinnen scheiden:
ir möhtet wol uns beiden
baz und rehter hân getân!
geloubent sunder valschen wân
und âne crieges widerstrît,
daz ir nâch dirre tage zît
mich niemer sult beschouwen>.
diu rede was der frouwen
sô grimmiclichen swaere
daz diu vil tugentbaere
gar inniclichen weinde
und grimme clage erscheinde
mit herzen und mit munde.
diu schoene bî der stunde
vil jâmers kunde vinden,
daz si begunde winden
ir blanken hende beide
und sprach alsus mit leide:
< herre und tugentrîcher man,
dem ich vor al der werlte gan
vil êren unde guotes,
sint niht sô grimmen muotes
noch alsô zornic wider mich!
verkiesent, lieber friunt, daz ich
geredet und begangen habe,
dur daz ich guotes willens abe
nâch reiner triuwe iu niht gestê.
daz sol ich riuwen iemer mê
daz ir beswaeret sint von mir.
herr, ich enwânde niht daz ir
dur die vertânen vrâge mîn
sô gar betrüebet soltet sîn,
und ich iuch trûric müeste sehen.
benamen mir ist hie geschehen
diz dinc ân aller slahte vâr.
haet ich getriuwet umbe ein hâr
daz ich als übel taete,
sô wizzent daz ich haete
mîn üppiclichen rede verborn.
dâvon sô lâzent allen zorn
und disen crieg erwinden!
niht scheident von den kinden
diu von iu beiden komen sint!
wer lieze ouch alsô schoeniu kint
und alsô keiserlîche fruht?
ob ir ie veterlîche zuht
gewunnet unde friundes muot,
sô lânt iuch kint wîb unde guot
getriuwelîche erbarmen,
und loesent mich vil armen
ûz marterlicher noete,
wand ich mich selber toete
von leide und von jâmer, wellent ir
mit zorne scheiden iuch von mir>.
diu herzogîn die rede treip.
darumbe iedoch dâ niht beleip
der unverzagte ritter.
swie vaste ir angest bitter
würde und ir beswaerde
mit rede und mit gebaerde,
doch wolte er langer niht bestân.
er hiez fürsich diu kinder gân,
diu kuste er unde sprach alsô
mit leide erbermiclîche dô:
< got der behüete iuch lieben kint!
mich wellent segel unde wint
von iu sô verre füeren
daz niemer iuch berüeren
mîn ouge enmag die wîle ich lebe.
gelücke iu beiden saelde gebe,
und habe iuch got in sîner phliht!
belîbens ist hie langer niht,
ich wil ûf mîne strâze hin>.
sus viel sîn frouwe dâ für in
und al sîn werdiu hoveschar.
mit nazzen ougen jâmervar
wart er gebeten sêre,
daz er dur gotes êre
und durch sîn selbes zuht belibe,
noch si niht alsô gar vertribe
an allen fröuden iemer.
si jâhen daz si niemer
gewünnen muot ze lebene,
schied er alsô vergebene
und âne schulde dannen.
von frouwen und von mannen
wart im ze fuoz gevallen;
daz kunde niht in allen
gefrumen umbe ein halbez ei.
sich huop vor im der groeste schrei
von wîbe und ouch von kinden:
doch wolte er niht erwinden
an sîner verte sâzehant.
ab zôch er sîn rîlich gewant
und leite dô sîn spalier an,
daz der vil hôchgelopte man
mit im gefüeret haete dar.
sîn harnasch wünniclich gevar
wart im getragen an den sê.
belîben wolte er dô niht mê,
wand er wolt îlen schiere dan.
der selbe minniclîche swan
der in haete dar gezogen,
der quam aber dô geflogen
als er von im geheizen wart,
er fuorte in balde ûf sîne vart
in eime schiffelîne cluoc:
daz selbe daz in ê dar truoc,
daz wart in tragend aber sît.
sus schiet er von dem lande wît
und gab den liuten sînen segen.
vil jâmers wart nâch im gephlegen
von sîme schoenen wîbe
und von der kinde lîbe
diu sîn verweiset wâren;
diu sach man dô gebâren
sô marterlichen alliu driu,
daz ich mit tûsent münden iu
niht möhte entsliezen al die clage
die si begunden an dem tage
dô von in der herre schiet.
ouch weinde in al sîn hovediet
und al sîn lantgesinde
vil sêre und vil geswinde.
waz touc hie langer rede mêr?
der ritter edel unde hêr
fuor sîne strâze bî der zît:
noch quam er wider niemer sît
ze kinde noch ze wîbe.
daz gienc der frouwen lîbe
ze herzen und ze beine.
diu herzoginne reine
diu zôch mit flîze ir lieben kint,
von den sît grôze herren sint
ûf gewahsen und geborn.
vil werde fürsten ûzerkorn
von ir geslehte quâmen:
in wuohs ûz ir sâmen
vil mâge und vil hêrlicher neven.
von gelre und ouch von cleven
die grâven sint von in bekomen,
und wurden rienecker genomen
ûz ir geslehte verre erkant.
ir künne wart in manec lant
geteilet harte wîte,
daz noch aldâ ze strîte
den swanen füeret unde treit.
man sol für eine wârheit
diz maere wizzen und verstân:
got der hât wunders vil getân
daz noch unmügelicher was,
sît ich fürwâr geschriben las
von dem herzogen gotfride,
daz got dur sîniu starken lide
unbilde tet bî sîner zît,
sô mohte er ouch diz wunder sît
an sîner tohter wol begân.
gotfride komen und gestân
liez er ze helfe und zeiner wer
drîstunt sîn himelischez her
und sante im zeime trôste daz.
dâvon geloube ich deste baz,
daz er ouch liez durch in geschehen
daz in brâbanden wart gesehen
der werde ritter mit dem swanen.
ich wil hie biten unde manen
alt unde junc besunder,
daz si diz fremde wunder
niht haben gar für eine lüge,
und si gelouben daz got müge
erzeigen grôz unbilde.
dis âventiure wilde
hiemite ein zil genomen hât:
von wirzeburc ich cuonrât
wil ir zehant ein ende geben.
got lâze uns hie sô wol geleben
daz wir besitzen iemer dort
der êwiclichen fröuden hort.