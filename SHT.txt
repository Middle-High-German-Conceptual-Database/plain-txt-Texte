heinrich von tettingen
lieb, liebez lieb, liebiu vrowe,
lieb, herzen trôst und der sinne,
lieb, liebez lieb, liebiu schowe,
lieb, daz mih roubet: dîn minne
( hei, lieber lîb, sælig wîb,
lieb, liebes lieb) sendiu leit mir vertrib!
lieb, du bist mir nu vil lange
lieb und hân dir vil gesungen.
nâch dîner hulde ist mir ange,
des hât mich minne betwungen.
ach, frowe mîn, sich, der pîn
nimet fröide mir, sol ich lange alse sîn.
ir schoene, ir güete, ir gebâre
hânt mich ze tôde verwundet.
des stirbe ich nu in einem jâre,
ob mich ir trôst niht gesundet.
ach, wâfenâ! si ist mir dâ
lieb unde lît mînem herzen vil nâ.
daz diu zît ist also schoene,
dâvon siht man nû die heide
wol geblüemet und den walt.
darzuo singent süeze doene
kleine vogel, den vil leide
tet hiur ê der winter kalt:
si vröwent sich des meijen blüete,
diu mih twinget doch mit güete,
daz diu trôste mîn gemüete,
ich wurd ouch ze froeden balt.
mir wirt alse wol ze muote,
swanne ich die vil lieben, süezen
sihe so minneklîch getân.
dâ kumt ez mir ouch ze guote,
wil si minneklîche büezen,
daz ich senden kumber hân
von ir liebes wîbes minne,
lieb, mîns herzen küniginne,
vüege, daz ich noh gewinne
von dir trôst und lieben wân.
daz mîn vrowe mir gevellet,
daz kumt von vil maniger güete
und den tugenden, die si hât.
nâh ir brinnet unde wellet
herze, lîb und mîn gemüete,
des mir schiere wurde rât,
wils an friundes triuwe denken:
allez trûren, allez krenken
müeste snelle mir entwenken,
ob si mich ze liebe enpfât.
nieman jehe, daz ich sî tumber,
ob ich herzeclîche minnen
ein so minneklîchez wîb!
ein lant solte gerne in kumber
komen, möht ez wol gewinnen
alse reines wîbes lîb,
diu so manige vuoge hæte:
zizelwæhe sî wol næte,
ah, daz ichs ir minne erbæte,
wol litte ich darumbe kîb!