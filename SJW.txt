jakob von warte
man sol hoeren süezzez singen
in dien ouwen uberal,
lobelichen sang erklingen,
sunder von der nahtegal.
schowent ûf den anger breit
und ouch an der liehten heide,
wie schône sî sich mit ir kleide
gên dem meien hât bekleit!
maniger hande blüemelîn
lachent ûz des meien touwe
gên der liehten sunnen schîn:
diu zît ist in werder schouwe.
waz sol troesten mir den muot,
sît mich twinget herzen swære,
bî der ich vil gerne wære,
daz diu mir niht gnâde tuot?
ach, vil minneklichiu guote,
enbinde mich von sender nôt,
lâ mich niht ûz dîner huote,
ald ich bin an fröiden tôt.
ich sol dîner helfe gern:
lâst dû mîn herze ûz dîner pfliht,
sô kan mich getroesten niht,
dun wellest mich genâde wern.
gewalt noh mangem angesiget,
daz hoeret man die wîsen jehen,
da man genâde niht enpfliget:
daz solm an mîner frowen spehen.
diu ist gar gewaltig mîn
ân genâde: diu vil guote
lât mich trûren, in unmuote
muoz ich an mîn ende sîn.
minne, dû solt sîn gemeine,
ald ich bin an fröiden tôt.
füege, daz mich lieplîch meine
der vil liebun mündel rôt.
sît du bist gewaltig mîn
unde leitest mine sinne,
swie du wilt ach, werdiu minne,
so solt ouch ir gewaltig sîn!
ahten ûf die heide,
wie si von ir kleide
hât gescheiden sich!
kleiner vogel singen
wil der winter twingen,
( des bedunket mich),
manig herze, daz mit fröiden êret
walt, den anger und den plân,
diu zît sich verkêret,
dâvon siht man ir gemüete kumberlîche stân.
sît der winter twinget
und ze sorgen bringet
manig vogelîn,
zuo den ich gelîche
mîn herze sicherlîche
muoz in swære sîn
von dem: winter mih niht hât betwungen
diu minne und ouch ein saelig wîb!
swie mir ist ungelungen,
doh sol man wizzen, daz vil tugende hât ir werder lîb.
swie mir tuot diu guote,
si wont mir in dem muote
zallen zîten bî,
in herzen und in sinne.
sus râtet mir diu minne,
daz ich ir diener sî.
darunder lât diu liebe mich verderben:
ach, minne, wie tuost dû mir sô?
wilt dû mir niht erwerben
gnâde an mîner frowen, sich, so wirde ich niemer vrô.
went ir wunder schowen
an mîner lieben frowen,
wie si krenket mich
in herzen und an sinne?
hôhgeloptiu minne,
ja muoz ich frâgen dich:
wenne nimt der kumber mîn ein ende,
den mir diu minneklîche tuot?
ach, süezze minne, in wende!
füege dich in ir herze unde gib ir minnen muot.
sol ich alsus verderben,
daz ich niht kan erwerben
mîner frowen gruoz,
von ir ein hôhgemüete?
waz ist nu wîbes güete,
daz ich sprechen muoz:
< wil wîbes güete sus an mir verswinden?
ach, ich gar unsælig man,
wa sol ich fröide vinden,
sît mîns herzen wunne mir von ir niht fröide gan!>
meie kumt mit maniger schoene,
man hoert kleiner vogel doene
in dien ouwen uberal.
wunneklichez ist ir singen,
man siht durh daz gras ûf dringen
vil der bluomen âne zal.
fröit iuch, kint, der lieben zît
und der wunneklichen mære!
ich wünsche, daz diu sældenbære
troeste mich, an der mîn fröide lît.
ein mündel rôt hât mich betwungen,
daz mîn herze ist gar berungen,
wie ich ir gediene alsô,
daz si mînen dienst enpfâhe
lieblîch und in niht versmâhe
möhte ez sîn, ich wære vrô!
frouwe guot, du hâst gewalt:
minne dienet dir vür eigen.
wiltu triuwe an mir erzeigen,
sælig wîb, mîn froide ist manigvalt.
in rehter schoene ein morgensterne
ist mîn frowe, der ich gerne
diene und iemer dienen wil.
swie klein sî mir fröide mêre,
ich wünsche, daz ir sælde und êre
volge und dâbî fröiden vil.
ir güete und ir bescheidenheit
ist leider gar gen mir entslâffen:
muoz ich sî darumbe strâfen,
dast mîn klage und al mîn herzeleit.
wil diu liebe mîn gemüete
troesten und ir wîbes güete,
sô mag ich vil wol genesen.
darzuo habe ich guot gedingen:
lât diu liebe mir gelingen,
sô mag ich in fröiden wesen.
herzeliebe frowe mîn,
dû solt wenden mîne swære,
minneklîchiu, sældenbære,
sô mag ich in fröiden sîn.
frowe mîn, dur dîne güete
twing mîn herze ûz ungemüete,
daz ze fröiden kêre sich.
sît dâz mir fröide ist worden wilde,
sô êre an mir wîbes bilde:
nieman mag getroesten mich,
wan dîn helfe, frowe guot!
dû maht mir wol fröide machen,
du kanst mich ouch an fröiden swachen
swie du wilt, sam stêt mîn muot.
manig herze sorget ûf die zît,
die der winter bringet offenbar.
anger, heide von im geselwet lît,
des waldes hoehe grîse siht man gar.
diu kleinen vogellîn sint ouch geswigen,
des winters twingen tuot in wê:
so furhte ich, daz der lieben ungenâde welle an mir gesigen.
muoz ich disen kumber tragen
iemer unz an mînen tôt?
wisse ich, wem ich solde klagen
mîne lange werenden nôt,
des bedorft ich armer wol:
mîn frowe hât vergezzen mîn,
in der dienste ich her vil manigen langen, strengen kumber dol.
gedinge hât mich darzuo brâht,
daz ich muoz in grôzzer swære leben.
gên der lieben hât ich wol gedâht,
daz sî mir solte hôhgemüete geben:
owê, nu krenket sî den mînen muot!
gebâre ich sus, gebâre ich sô,
so kan mîn herze erkennen niht, waz die lieben dunke von mir guot.
achten, wie ir minneklicher lîb
ân genâde mich verderbet sô!
wâ gesach ie man bescheiden wîb,
diu also lange ir diener liezze unvro
als mich diu herzeliebe frowe mîn?
tuo sî mir wê, tuo sî mir wol,
ich wil eht iemer in ir dienste unz ûf mîn ende sîn.
minne, du hâst mich uberkomen
gewalteklîh gên der frowen mîn,
du hâst mir fröide und hôhen muot benomen.
sol ich iemer in dien banden sîn,
da ist diu herzeliebe unschuldig an:
sin weiz niht, minne, dîner sitte,
davon diu liebe mîner swære niht erkennen kan.
mich lât mîs herzen küniginne
trûren unde krenket mir die sinne:
ân ir trôst mag ich niht wol genesen.
ich kan ungemüete niht entwîchen,
swaz ich sage, ez welle an mir gerîchen,
diz unbilde solten vrowen lesen!
swie aber ich ir güete noh befunde,
daz mir wurde ein küssen von ir munde,
dâvon ungemüete mir verswunde:
von der liebe möht ich in fröiden wesen.
ich wil werben iemer umb ir hulde,
mîner frowen, swie kûme ich verdulde
solhen kumber, den ich von ir trage.
sî kan mînem herzen niht entwenken
mit ir frömde, ez müezze an sî gedenken,
daz beste ich iemer von ir tugenden sage:
des hât sich mîn herze gen ir vermezzen,
swie si hât mit sorgen mich besezzen,
daz ich mîner fröiden habe vergezzen.
âne trôst lât mich diu liebe in klage.
ach, minne, wie du mînen kumber mêrest!
herze, ich volge dir, sam dû mich lêrest:
dâvon ist mir sende sorge kunt,
die ich tougen trage und verborgen
mangen tag, den âbent und den morgen
bin ich von der minneklichen wunt.
owê, si lât mich in den sorgen alten,
davon mîn herze muoz so dike erkalten,
ich möhte mînen dienst hân behalten
baz, mich trôste danne ir rôter munt.
< guot rîter, merke, waz ich sage:
ich hoere die vogel singen,
von liebe scheide dich enzît!
ein wolken grâwet gên dem tage,
ich sihe in schône ûf dringen,
der melde haz niht fröide gît.
nim urlob tougen ze der minneklichen,
und scheident iuch, daz ist mîn rât
( der tag, der wil gerîchen),
mit liebe von einander, sît diu naht ein ende hât.>
ûz süezzem slâfe ein sælig wîb
vrâgete, dô si erhôrte
den wahter singen von dem tage.
sî sprach:< friunt, getriuwer lîb,
sage mir mit senftem worte,
hoerst dû die voglin in dem hage?
du hâst mîn herze ûz süezzem slâffe erschrekent.>
er sprach:< lât iuwer frâgen sîn,
den rîter balde weket!
der morgen kumt, daz sage ich ûf die rehten triuwe mîn.>
diu minneklîche wahte in dô,
si sprach:< ach, lieber herre,
der wahter kündet uns den tag.
des bin ich armez wîb unvrô,
ich wolte, und wær er verre,
der uns zwei gescheiden mag.>
der rîter sprach:< dîn muot sol vrô belîben:
du solt mich schiere in fröiden sehen
dîn herzeleit vertrîben.
got gebe uns heil! ich sihe den morgensternen schône ûf brehen.>