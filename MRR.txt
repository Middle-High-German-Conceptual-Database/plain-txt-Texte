von der wol gebornen maget
sal uch werden noch gesaget,
wi so gut und uber gut
ist ir tugenthafter mut
und wi ir tugent vluzet,
daz ein mensche ouch genuzet
des andern, daz si lieb hat.
di hohe irre tugende grat,
di si in edelm willen treit,
kan nimmer werden vollen seit
von worte noch von littere.
horet von eime rittere,
wi er vremder tugent genoz.
an sime namen was er groz
und an der iugende grune.
er was stoltz und kune,
vri herzen unde mutes
und milde sines gutes.
den turnei selden er verlac,
da er ofte suchen pflac
beide tiust und forest.
swa er immer was gewest,
da iach an in der lute lob,
wand sin gabe was so grob
spilluten und den vrien,
daz sie musten schrien
mit offenlichen worten
sin lob an allen orten.
daz sich zu iungest doch vertruc:
swi er hete vil genuc,
also lange er umme vur
und vertet von der snur,
daz er wart metalle bloz.
sin armekeit wart an im so groz,
daz er nicht alleine meit
di gabe nach gewonheit,
er wart ouch selbe also swach,
daz man in nicht haben sach
di notdurft envollen.
sin herze was geswollen
mit leide, di im vreude nam.
nu vugete sichz, daz im quam
ein hochzit, daz di vriheit
sich samten nach gewonheit
zu im, wand er des stete pflac,
als di hochzit gelac,
daz er in groze gabe erbot.
dem rittere wuchs do leide not,
wand er nicht da weste,
da mite er die geste
nach gewonheit mochte entpfan.
der vil trurige man
di schande also manicvalt
vloch in einen dicken walt,
da er der hochzit entweich.
alleine er dar in streich,
daz niman weste, wa er quam.
er hete ein reine wibesnam,
bewart mit tugentlicher zucht.
ires mannes tobesucht,
daz er so vil in unpflec
durch hochvart gab hin wec,
daz was ir unmazen leit.
ire heilige gewonheit
almusen unde gebet
mit allen truwen dicke tet.
ir man gab spilluten hin,
so liez ir tugenthafter sin
sich die gotes armen
mit milder hant erbarmen.
maria, di vrouwe gut,
was ir gezogen durch den mut,
dar inne ir liebe stete lac,
wand si vrolichen pflac
ir dienen, swa si kunde.
der tuvel ouch begunde
di tugent an ir niden,
wand er nicht mochte erliden
an ir daz tugenthafte leben,
dem si wol erlich was ergeben;
er woldez gerne han verruct
und si dar uz han gezuct.
dar uf gedachte er vil tief.
ir man dort in der wuste lief
als ein mensche sunder sin;
do quam der tuvel da hin
und reit bi in in den walt
uf einem pferde ungestalt.
sie waren swartz beide.
dem rittere wart do leide,
wand er der gesicht erschrac.
der tuvel sulcher worte pflac,
da mite er in wol troste
und von der angest loste.
< waz wirret dir?> zu im er sprach.
der ritter ordenlich im iach,
waz in von den luten tribe,
wi er durch armut da blibe,
biz di hochzit queme hin.
do sprach der tuvel wider in:
< daz wandelte ich vil drate,
ob du nach minem rate
ein dinc woldest an gan,
daz schiere were doch getan
und ist ouch deine genuc.
swaz dine ere e nider sluc,
daz wolde ich mit gute erheben;
du soldest sulcher ere entseben,
daz sich din name nie da vor
getruc also ho enpor,
er ensolde hoer werden nu.>
do sprach im der ritter zu:
< ich wil tun, swaz du wilt,
ob sich min armut bezilt
von diner helfe, als du nu seist.>
do sprach zu im der ubele geist:
< daz ist gut, so wil ich
gutes riche machen dich
und werltlicher eren sat.
ganc und grabe an der stat:
von silber und von golde,
daz din armut wolde,
des vindestu da richen hort.
idoch halt mir din erste wort:
nu ist min bete kein dir,
daz du dine husvrouwen mir
wollest brengen.> do sprach er:
< dar an ervulle ich dine ger.>
di stat, di zit er im beschiet.
der ritter do zu huse schiet
und vant, als im gesaget was.
do zierte er wol sin palas.
sin erbe und sin eigen,
daz sich muste e neigen
durch gut under vremde hant,
daz loste er wider sanzuhant.
er gewan sin ouch me
und lebete richlich als e
von disme guten coufe.
in des iares loufe
in rechtem zil anz ende quam,
daz er sin edele wibesnam
dem tuvele solde brengen.
diz wolde er ouch nicht lengen,
als sin was da vor begert.
er hiez sateln zwei pfert.
< wol uf!> sprach er zur vrouwen.
als si begunde schouwen
an des herren mute,
daz sie sunder hute
solden riten eine,
do sprach zu im di reine:
< herre min, wa sul wir hin?>
do sagete er ir wol halben sin:
sie solden in di wuste
und daz si mite muste.
ir herze grobelich erquam,
idoch was si gehorsam.
si bevalch in iren mute
sich in marien hute
und reit mit im so hin dan.
ir herze trat groz angest an,
wand ir daz selbe mere
wart ie lenger swere,
daz si rurte zu pflege.
sich geburte an ir wege
di vart vur eine capelle.
in vil drater snelle
viel di edele werde
nider von dem pferde
und lief sprechen ir gebet.
al di wile si daz tet
und an unse vrouwen rief,
do vugete sichz, daz si entslief.
maria ir zu helfe quam,
di sulche forme an sich nam
an gesteltnisse und an cleide:
ane alles underscheide
was an ir der volle schin,
als ob ez di vrouwe solde sin.
dise lac, maria gienc.
der ritter sinen wec do vienc,
di reinen gotes werde
vurte er uf dem pferde
biz zu der gelobten stat.
der tuvel vrolich zu trat
und wante gar gewunnen haben.
mit dem, als er hete entsaben,
wer di was, di er brachte,
mit vlucht er von im gachte
und wart der reise vil unvro.
zu dem ritter sprach er do:
< ey, du ungetruwer man,
waz hastu leides mir getan
mit diner grozen valscheit!
ich gab dir mine richeit
an silber und an golde,
swi din herze wolde,
daz du mir brechtes her din wib!
ich wolde rechen an ir lib
minen zorn mit nide,
wand ich von ir lide
vil groze not, di si mir tut
an irre kuschen demut.
ir almusen und ir biten
mit andern tugentlichen siten,
der si vil hat an ir,
die erbieten groz laster mir.
diz wolde ich han erbrochen
und mich an ir gerochen,
daz si michz vurwart hete erlan.
nu hastu ungetruwer man
durch dine valschen sinne
her bracht di kuniginne,
di mit grozer werde
in himel und in erde
ob allen dingen hat gewalt!>
di wile er sus den ritter schalt
und sich doch vaste von im brach,
di gute vrouwe zu im sprach
mit gewaldes volleist:
< ey, du valschafter geist,
wer gab dir ie den willen,
daz du woldest villen
mine sunderliche holde,
di mit truwen wolde
sich in min dienst neigen?
nu saltu vurbaz veigen
und nicht als e wesen vri:
in dem namen iesu cristi,
mines sunes, so wil ich,
daz du balde hebes dich
nider in den hellegrunt
und wirt nimmer vurbaz kunt
den zu leide und zu schamen,
die nach helfe an minen namen
schrien und den eren.>
do began von dannen keren
der tuvel mit gebraste.
er hulte unmazen vaste
durch di gewalt, di uf in quam.
als daz der ritter vernam,
diz wunder an im worchte,
daz sin starke vorchte
an dem herzen wart so scharf,
untz si in von dem rosse warf.
idoch als er sich versan,
do viel der trurige man
vur di gotes werden
langes an di erden
und bat di valscheit im vergeben,
daz er so torlich wolde leben
und mit den sunden sich versluc.
di vrouwe strafte in genuc:
< ganc>, sprach si,< tu dich abe
alle der leiden tuvels habe,
die dir nicht gehelfen mugent.
diner husvrouwen tugent
saltu geniezen, ob du noch
von dir suntlichez ioch
wilt losen und des vri wesen,
so machtu harte wol genesen
und tugende gewinnen vil.>
hi mite nam di rede ein zil.
er reit hin uz dem walde
zu der kirchen balde,
da er der vrouwen was verzigen.
di vant er slafende ligen,
als si durch tugende vrumen
vor was zu gebete kumen.
des wart der ritter harte vro
und wacte gutlich si do.
do er mit ir zu huse quam,
allez, daz er e vernam,
daz machte er gentzlich ir bekant.
do wart ouch umme gewant
sin leben, als er liez schouwen.
er volgete siner vrouwen
und karte sich uf tugende me.
im tet von allem herzen we,
daz er der untugende
da her von siner iugende
leider also vil getreib.
in gutem lebene er stete bleib
mit der husvrouwen sin.
des si gelobet di kunigin!