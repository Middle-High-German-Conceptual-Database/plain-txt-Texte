ditz ist von den pfaffen, di sint gelich den affen.
daz vreut des tumben pfaffen mut
daz die messe ist von im also gut
als von dem aller besten man
den dise werlt geleisten chan.
ich wolde niht ein pfaffe wesen
daz alle die weren genesen
die mir zu bichte quemen
oder messe von mir vernemen,
daz ich selbe verlorn wer.
waz hilft den hurer
daz er die messe singet
und jhesum christum bringet
zu einem opfer dem vater sin?
swie christes menschlicher schin
den ougen da verborgen ist,
er gotes sun jhesus christ,
der ist da sicherliche
sam in dem himelriche.
die heilikeit aller heilikeit
die got an beide hat geleit,
an christes vleisch und an sin blût,
die bezzer sint den allez gut
und rein vor allem reine,
die ist allen den gemeine
die hin zu kirchen also gant
daz si da rechte rewe hant:
die enphahent daz ewig heil.
des wirt dem hurer dehein teil
der ob dem alter da stat
und das oppher in der hant hat:
daz hilfet in vil cleine.
got wil niht gemeine
mit dem teufel ein hus han,
daz wart zu himel schin getan.
got hat noch den selben mut:
sines suns vleisch und sin blût
die enlat er mit der heilikeit
die got an beide hat geleit,
in daz unrein hus chomen niht
da er den teufel inne sicht,
der daz chruce niht enschiuhet
noch den segen niht enfliuhet.
sit dem unreinen pfaffen
der genaden niht ist beschaffen,
und ob er gotes da vergizzet,
was trinket er dan und izzet?
niht wan daz judas da noz.
iz ist ein spise also groz
und ist ein spise, der si nimt
als ez der spise wol gezimt,
der wirt da mit geheilet.
so werdent si da mit verteilet,
iz sei man oder wip,
die si wellent nemen in den lip,
die der teufel hat besezzen,
di enlat si sich niht ezzen:
in wirt der heilikeit niht.
swie dicke man si nemen siht,
als dicke nement si gotes fluch;
daz zeuhe ich uf die gotes buch.
swelich pfaffe hat so vil gelesen
daz er wil des gewis wesen,
swie groz sunde er bege,
die wile er ob dem alter stê,
die wile si er reine:
wellent si daz alle gemeine,
so wil ich iz wider claffen.
daz sint die bekerten pfaffen,
die sint reine so si da stent,
und unrein so si dan gent.
wie mochte ein sunder
der unbekert wer,
rein werden in der vrist,
die wile im des niht mût ist
daz er die sunde welle lan?
si sagent wir suln rewe han
und tun des mit der bichte schin,
wir sullen vil stetes willen sin
daz wir immer sunde miden
und immer geren buz liden,
so wirt uns antlaz gegeben,
dar zu daz ewig leben.
hat aber got den pfaffen
siner genaden mer beschaffen,
daz laz ich gerne ane nit.
ich hab mit in deheinen strît,
ich volge in allez des ich sol,
ich gan in der genaden wol
daz si alle sin gemeine
in der messe gelich reine,
sit die messe die genade hat,
die wile er ob dem alter stat,
ob er e was meilich,
daz er die wile ist heilich.
swen er die heilikeit verlat
und wider in die sunde gat,
so ist er ein abtrunne
von der ewigen wunne.
sit im die messe so wol frumt
daz in got aber, so er chumt,
in die heilikeit enpheht
und im sin kumen niht versmeht,
wie dicke sol im daz geschehen?
mag er die buch doch an sehen!
daz ist pfaffen und leyen kunt
daz krist siben und sibenzich stunt
den sunder enphahen hiez.
do christ die zal selbe liez,
da getar ich furbaz sprechen niht.
wan wil ein pfaffe singen iht,
so singet er vil wol zewar
sibenzick messe in einem jar.
swen er daz siben jar tut,
wil er dennoch sinen mut
von den sunden niht bekeren
und wil noch fur sich meren
sin houphaft missetat,
sit die zal ein ende hat
als in christ hiez enpfahen,
wil er als dicke anvahen,
so sich die zal verendet,
die wile er sich also schendet,
so dunket er mich niht sunden vri,
da sin messe aller beste si.
daz sich judas von christ schiet
und in verkos und in verriet,
daz was daz groste wunder niht
daz ie geschach oder noch geschiht.
wolde er in han fur sinen got,
er het geminnet sin gebot;
wolde er in zeinem herren han,
dem het er ouch gelich getan;
wolde er sin freunt sin gewesen,
er het in lazen genesen;
do er in zu nihte wolde,
do tet er als er solde.
ez wirt noch vil gern ein man
des gutes an, ob er kan,
daz im gar unmere ist,
als judas was jhesus christ.
ditz wunder daz ist grozer vil:
der gote zu gote haben wil
und zu herren und an freundes stat
und wil sin nimmer werden sat,
daz in der dannoch verchoufet.
wirt er furbaz besoufet
den judas in die helle,
daz ist ein reht gevelle.
wer sint die sich so trouffent
daz si got noch verschouffent?
daz sint die verschampten pfaffen,
die dicke sind verlaffen.
si sint niht wan der werlde kint,
want si durch got niht pfaffen sint.
die lebent noch loter fure
mit vraze und mit hure,
damit vertribent si daz jar.
si gebent got hin offenbar,
si habent in alle tage veile
und jehent des zeinem heile,
swen in die choufer zu gant.
daz sint die veile messe hant.
sit die messe so getugent ist
daz der gotes sun jhesus krist
da enpfangen von sinem vater wirt
und der heilige geist da gebirt
beide christes vleisch und sin blut,
swaz man der messe danne tut,
daz nimt sich got benamen an,
sit man si niht vol bringen kan
wan mit des ewigen vater kraft
und mit sines sunes meisterschaft
und mit dem heiligen geist
und mit des gelouben volleist.
swer si verchoufet, der verchoufet got;
sit der ze brichet gotes gebot
der gotes habe verkoufet hat,
so ist daz fur alle missetat
daz man in selben ze aller zit
ze cheufen als ein saltz gît.
swelch messe man singet umbe gut
und iz niht wan durch die mite tut
und si vil gar verbere
ob der miete niht enwere,
umbe die miete ist christ verchoufet.
daz tunt im die die da sint getoufet,
iz entunt die ungetouften niht.
daz im von vreunden wirs geschiht
den iz von den vinden tu,
daz chumt mit trewen niht dar zu,
iz muz mit untrewen geschen.
christ mag des wol zu untrewen jehen
daz man in martert umb daz gut.
daz ist sin wille und sin mut
daz man in opphert durch die tat,
als er sich selbe geophert hat.
er opfert sich in grozze not
fur unsern ewigen tot.
er tet iz niht umb pfenninge.
nu duncht ez si so ringe,
die siner kamer ampt hant,
daz si in der heimlich lant
engelten als judas,
der im ouch zu heimlich was.
also tunt ouch die pfenninge diebe
die in durch des gutes liebe
velschlich manent siner not
und sin martir und sinen tot
urchundent mit untrewen.
den gotes sun mag daz rewen,
die im heimlich wesen solden
und die nehsten, ob si wolden,
daz die den mort an im begant
des in die verristen erlant.