daz alter slizzet den lip.
ez machet den man und daz wip
in selben gar unmære,
sieche, træge und also swære,
daz si gerner sanfte lægen,
danne si anders iht pflagen.
sit si niht tugent hant, die alten,
und sich niht mugen verwalten,
so ist daz wnder an den iungen,
der nie verre hat gesprungen,
daz er dan ne wil sin so snel,
so im gerumpfen ist daz vel,
und im der rukke ist gebogen,
und sich daz alter hat gezogen
fur sin ougen und fur sin oren,
und ist worden zeinem toren
und ist gebrosten der nider,
so wil er springen her wider
zeinem sprunge, swaz er ie
von got gereit und gegie.
der zehimel springen sol,
der bedarf grozer snelle wol;
er bedarf wol wisheit und chraft,
edeler tugent und meisterschaft:
ern darf ein tore wesen niht.
swie doch des manich tore giht,
daz got der toren vogt si,
des ist er ledic und fri.
die sich der helle muzen schamen,
die sint alle toren benamen.
der hat der tievel sinen spot;
der ist ir vogt und ir got.
der ubel und der guote,
die sint niht in dem muote,
als si beide einen got han.
der gute wil sin niht verlan
mit aller gotes guote;
er bezzert sin gemute
und tut daz beste, swa er mac,
beidiu naht und tac.
alle sine froude tougen
vor sines herzen ougen
- daz machet im groze riwe.
swie wol er got getriwe,
daz er im helfe genesen,
desn getar er niht gwis wesen,
ern habe doch vorhte darzuo,
daz des got lihte niht entuo.
diu vorht beswæret in also,
daz er alle zit ist unfro.
uns leret christ, got, unser trost,
der uns geschuf unde erlost,
daz man sich tu der sunden abe
und rehte riwe drumbe habe
und ware bihte denne tuo
und immer buze darzuo,
und niemen also guot si,
daz er sich dunche sunden fri.
swer wol behaltet diu gebot,
der furhtet im und minnet got.
so giht der ubel da bi,
daz got vil gar genædich si;
der bosert sein gemuote.
der gnaden und der guote
weiz er zegote also vil,
daz er frilichen sunden wil
und wil doch ane angest wesen,
im sul die sele wol genesen.
daz er meret und niwet
sine sunde und got getriwet,
daz er in doch iht laze,
daz ist groz unmaze
und ist niht dem gelich getan.
als si beide einen got han,
si dienent niht beide einem got.
er volget des tievels gebot,
der uf die sele borget
und daz gelt niht besorget.
swer des tievels willen tuot,
der sol haben frolichen muot;
der sol mit vrouden umbegan.
ern darf deheine riwe han,
er vindet so vil riwen dort:
unsælde und alles leides hort
und den unzergænchlichen tot.
da von ist im des unnot,
daz er hie riwechlichen tuo:
sin riwe nimmt dort immer zuo.
ez ist vil manich sundære,
der umbe ein sunde wære
verlorn, der er mange hat,
und meret noch sin missetat
und sprichet iedoch und giht,
er verzwivel an gote niht.
der ist ein hoher stigære;
des vollen wirt so swære,
ob in ein gæher tot ersnellet,
daz er immer und immer vellet.
die wile wir wol getun mugen
und zu den guten werchen tugen,
so solten wir spat und fruo
den guten werchen ziehen zuo.
des solt uns sin vil ernst.
so der mensch aller gernst
der guten werche wolte phlegen,
so ist im diu zunge gelegen
und fueze und hende,
und lit an sinem ende
und ist chomen an den tac,
daz er niht mer wol getun mac.
swie gern er danne wol tæte,
daz ist im danne zespæte.
er ist sælich, der nu chufes gert,
die wile der gute marchet wert,
und der sælden chrame offen stet.
daz aller beste, daz got het,
daz hat er uns nu uf getan
umbe daz aller bosiste, daz wir han.
unser sunde, die sint also boese
- daz uns got von in erloese! -,
daz nie bosers niht enwart.
si sint von der verlornen art;
die wil got, daz wir im geben
umbe daz ewige leben,
daz wirz lazen durch in.
uns ist der himelische gwin
umbe unser sunde geveilet;
ez ist uns wol geteilet.
swer gotes hulde welle han,
der sol die sunde durch in lan.
so wirt er got ein liebez chint.
swem sine sunde lieber sint
danne got und sin riche,
des enbirt got vil billiche.