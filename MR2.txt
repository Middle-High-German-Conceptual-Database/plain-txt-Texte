das wesen der minne
o mynn, du hochster hort,
venus, fraw, aller selden port.
dich nach wird kan ich nit czieren,
du dust sich selb mangem man verlieren.
doch durch geselschafft ich begynn
bruefen dich, werde mynn,
uß dummen synn und swacher kunst.
er heist wol selig dem wirt din gunst!
mich wondert was mynn müg sin,
das sie dut mangem luestlich pin.
sie durch wuetett bluewend jugent
und erswecht all ir mugent.
mynn, den du zu diener nemen wilt,
den man kein ding bevilt.
von mynn ein teil wil ich schriben,
sagen was der mynnent mus liden.
ich schlieff einer nacht, und wachet das hercze myn,
von jamer leid ich gros pin,
ich gund dencken was mynn wer;
uß einem draum ret ich dies mer.
mynn heist ein stete gir,
mynn enpfremdt mich selber mir
und bildet den mynnenden yn das er mynt;
myn gros jamer bringt,
mynn dut das bekennen
das nieman mit lieb noch mit leid mag erwenden;
mynn dut bywilen lieb und leit,
mynn ist grym so lieb von lieb scheit,
mynn ist ein lustlich wort,
mynn schint hie und wonet dort,
mynn dut nit heim wesen,
mynn lat komerlich genesen,
mynn lert stetlich angedencken,
mynn dut ynniclich sich sencken,
mynn doert mangen wisen man,
mynn dut leit durch lieb han,
mynn ingrimt zeherczen icht,
mynn czorn entwicht,
mynn uebersicht ungedat,
mynn thut wesen frw und spat,
mynn blendt gsehend augen,
mynn lert ein stetlich logen,
mynn lert lust und macht frewd;
mynn sich gen menglich zu sehen erzeugd
( da liebi, da aug,
mich selten das ie bedrog);
mynn lieblich murdet,
von iedem mynnenden man das spüret;
mynn machet siennlos,
mynn kan nit maß, das sie ist so gros;
mynn erczaget gern,
doch der stet wolt sin enbern;
mynn leert zucht und dugent,
die mynnenden alli ding vermugent,
mynn schaffet singen und sagen,
mynn lert sich lieplich clagen.
sid, werd mynn, din ist der gewalt,
so ergib ich mich an din behalt,
wan in dym dinst bin ich verpflicht.
steter dr myn hercz dir gicht
bis an myn lestes end
on all miswend etc.
amen.
liebesklage einer frau
o we das ich ye ward geborn!
den ich zu drost hett uß erkorn
unnd lieplich uß gesundert,
ich wen, solt ich hundert
jar gelebt han,
das mich vonn im ye man
gedronngen hett dan der dot.
nun czwingt mich ein ander not
von dem gedruwen frund,
den ich nit gern künd
allen lueten offenlich:
das menglich wust, was hulffs mich?
ich muß in leider myden.
des gett ein bitter lyden
mir durch mynen krancken lib.
o we, ich armes wib!
das ich in nye mit aug gesach!
so weis ich das er ungemach
von mynen wegen duldet.
dies hat er nye verschuldet,
er was myn dienst wen ichs begert,
er was mir lieb, ich was ym wert,
stet truew was under unns beyden.
wurt das on dot gescheiden,
das ist ein uemerwerendes we.
soll ich leben und doch nit me
von im umbfangen werden
uff dir wyten erden
lieblich, als er kan, mit armen,
so muß got uemer erbarmen
das ich liebloses wib
den sinen mynngernden lib
in keinen kumber ye gewarff.
er ist der myn bedarff,
unnd ich sin, dwil ich leb.
drucz das in uemer uff geb
myn unverwandelts hercz!
ich wolt das mir sin smercz
zu mynem jamer wurd zuteil,
ich gan ym guts, und sach sin heil
lieber dan myn selbs genist,
sid er von mir verwiset ist
unnd endelich verwassen.
sid ich in must lassen,
do ward myn sender jamer gros;
das blut von mynem herczen schos
vonn ynniclichem leid,
gedanck, gehoerd, die beid
gertten mich verlan,
ein kaltes waffen gan
ducht mich durch myn versertes hercz,
des grym, grundlos smercz
mus uemer unverheilt stan.
wurd er als alt als matusalan,
er ist mir uemer nuew.
nacht und dag ich bruew
anders nit dan jamers last.
da selb myn lib ist worden gast,
do wonent myn gedenck.
wie welich drost, ach, wenck:
wie dut es mir so we!
auch gert ich nit anders me,
wie das ich selb bin ueberladen,
wan das sin lib vor allen schaden
unnd auch vor leid wurd behüt.
so mocht ich dester bessern müt
unnderstunden halten.
sust muß ich leyder alten
alle dag ein gancz jar,
das ist on czwifel war!
ich wüst auch nie was scheiden was
ald was scheiden det, e das
ich mich scheiden must von im,
von dem ich selten me vernym
mangen fruntlichen grus.
ich weis das ich sin sterben mues
unnd wolt auch nitme lenger leben.
got von himel, geruch im geben
macht und mugent, wo er sy!
myn hercz muß ym wonen by
uemer uff das ennd myn.
von mir des soll er sicher sin
das ich yn mein fur all mann
unnd im alles guten gan.
nit anders hat er beschult umb mich
in steten druewen sicherlich.
nun bit ich got das er inn bewar
von aller mißwend gar!
amen.
fröschel von leidnitz, belauschtes liebesgespräch
ich kam heimlich an ein stat
da lieb und lieb zu samen drat
gar dugentlich zu einander komen.
ich han sitt und vor nit vernomen
so usserwelt sues wort
als ich da von in beden hort.
er sprach:< fraw, got sol uch grüssen!
uwern zucker mund so süssen
dem wonsch ich heil zu eym nuwen jar,
das im glueck wider far
unnd dusent gutter wochen!>
do wart vonn ir gesprochen
ein lieblich dancken wider yn:
< nun lön dir der allen syn
mit wißheit kann ernuewen;
ob du mich meinst mit druwen,
got geb dir was din hercz begert!>
er sprach:< fraw, wurd ich gewert,
so meyn ich uch zulon
fur aller keyser cron
unnd alles das ich ye bekant;
und stunden all rich in myner hand,
ee ich mich von uch scheiden wolt,
von arabi das edel golt
unnd leg das als umb uch bestrewt,
dasselb mich nit so ser frewt
als uwer usserwelt angesicht.
kein besser frewd west ich nicht,
unnd wer ich in dem paradis.>
sie sprach:< drutt gesell, in welcher wiß
woltestu mich in herczen habenn?
darumb wolt ich dich gern fragen.>
da antwort er der güten,
er sprach:< dorst ich uech an muten
uwer usserwelt sues mynn,
das ir wert myner frewd ein beheltryn,
zart fraw, das sech ich gern.
ich wolt alczit uwer eern
mit ganczer stett ein hueter sin,
unnd weren alczit gwaltig myn
zu thun unnd zu lassen.
auch wolt ich mich des massen
was uch und mir nit wol gefelt.
dar zu hann ich uch usserwelt,
das ir uch min sulnt underwinden.>
< ich will mich nit verbinden>,
rett sie gar dugentlich herwider,
< du zimerst hoch, es ging licht nyder.
gesell, dret ich dann uff din gerüst,
din gewin wer licht myn verlust.
du kauffest gern, fundstu feyl.
gut gesell, such anderswo din heil,
du bist an mir gancz gesumpt.
las dir sin als hett dir draumpt.>
er sprach:< ich bin gebunden und gefangen.
die wund muß ich heimlich dragen,
die sten offen unnd unverheilt.>
die wort wurden ym erteilt:
< du sprichst, din hercz ich hab versert;
nun drag ich messer noch swert
und han weder armbrust noch bogen.
din selbs synn hann dich bedrogen,
ich bin gar unschuldig dran.>
er sprach:< fraw, ir czundt al an:
all myn glider brynnen als salmander,
die hicz dent mich von ein ander,
ich glue als ein dracken kel.
hett ich eins koten lauff so schnel,
ich möcht mich darab ruempffen.
fraw, ir kuement nit schimpffen,
ir wollent nit leschen an der czit.>
sie sprach:< sit es dir dan als hert lyt,
so spring in ein dieff wasser
unnd kom zu mir also nasser.
ist dann das es nit helffen will,
so kan ich ander künsten vil,
das dir vonn hicz kein leyt geschicht.>
er sprach:< endraw, das wil ich nicht,
solt ich mich selb erdrencken.
fraw, ir sond uch bas bedencken.>
sie sprach:< din wort sind gar gulden swer.
west ich das din hercz inwendig wer
als gancz sam all glider,
als es der mundt wol kan reden,
wie wol verging sich das uff der wag:
ein semlich wort das sich verkern mag.
und west ich das din drwe nit schlieff
und gebst mir des ein sichern brieff
und versicherst mir das mit viern,
ob ich dich wurd verlirn,
das ich dan myn buergen man.>
er sprach:< fraw, was burgen wolt ir han?>
sie sprach:< babst, priester johann,
keyser, konig, soldan:
die vier soltu mir seczen,
so will ich dich ergeczen
was du leyds hast vonn mir.>
do rett er hin wider schir:
< wolten ir mich also versenden,
ich forcht, ich muest enden,
so kem ich nymer me herwider,
mir wuechs dan ein gancz gefider.
darzu bedorfft ich wilder griffen flug,
ob ich die lannd herwider flug
und brecht uch von in kuntschaft,
so wer myner frewden crafft
gancz unnd gar verswunden.
was burgen hand ir funden,
die mir so gar zu mechtig sind!
gedenckt das ich sunst gnade find,
ich mag ir nit erlangen,
ich bin gebunden unnd gefanngen.>
sie sprach:< du hast hend,
hilff dir selber von den.>
sie waren hert zubeyden sytten.
er wolt ye nit lennger byten,
er sprach:< fraw, gewerent mich
das ir mir schuldig sint.>
sie sprach:< gib mir lenger zit.
gen josophatt uff den juengsten dag,
da gott siczt unnd sin gericht hat,
do kum hin und clag mich an.
dir antwort ich, ich weis nit wan>.
er sprach:< sicher ich kom dahin,
wan ich uch wol als gehessig bin.
das erst das ich werd uch an sprechen,
das got von himel wöll an uch rechen
uewer goltvarb reyn loeck,
die gebonden sind in syden floeck,
unnd uewer kynn und uewer kel
und uewer brustlin sinwel,
die durch das gewant herdringen,
die begynnen mir frewd zubringen.
erst vach ich an zu clagen
ee ich uch bring zuschaden.>
sie sprach:< und woltest ghorsam stan,
ich wolt ein euglin lassen ueber gan
unnd kurczen dir die dag din.>
er sprach:< sendt hin, druw myn,
das ich darueber nymer gefar.>
do bot sie im erst ein finger dar,
der im was erczoget lanng.
mit wissen armen ein umbfang
ward ym da geschaffen.
sin gluck hett nit geschlaffen.
der gesell fur hin unnd det das best,
in irem dinst was er vest,
was ir allerbast geviel
dar nach irs herczen gir.
man soll widerhaben
unnd nit ieglichen als bald gaben,
man wisß den wer eynr sy mit sitten.
man vindt gar vil die da bitten,
wil man sie alsbald gewern.
ir werden frawen, hütent uwer ern,
so wirt uwer frewd gelibt;
der mynner stat nit beclibt.
des rat ich mit druwen wol,
als ein gut gesell von recht sol.
amen. klage eines liebenden
an eynem morgen es geschach,
e man den dag uff luchten sach,
das ich do lag alleyn.
myn frewd die was gar cleyn,
darzu myn drurn also gros.
myn hercz das dett ein stos
recht ob es sich wolt scheiden
von mynem lib vor leyden.
ja mich beducht zwar
ein stund wol ein jar.
da hub ich an zu drachten
ob ich icht mocht achten
das mir wer zu ergeczen
unnd mich in frewd det seczen,
also das ich nit enstürb
und in mynem leid gar schier verdurb.
ich gedacht vil her unnd hin.
sust kam mir in mynen syn,
mir moecht kein drost gescheen,
das dett myn hercz vergehen,
die zitt kem dann herwider
unnd het dan das ich sither
durch scheyden muß enbern;
so moechtend wol kern
myn sachen sich wider zu gutt.
da leyd unnd unmut
ja wollent mich behalten,
mit leid so muß ich alten
unnd in sender clag
leben beid nacht unnd dag
in jemerlichem clagen.
androst muß ich verczagen,
undrost hat mich gefangen.
o herczlichs belanngen,
du hast mich ueberwunden!
myn heil gancz ist verswunden,
so gar dar zu gluck
hat mir gekert sinen ruck.
ach mich senden armen!
ich muß mich selbs erbarmen
wan ich bedenck myn smerczlich pyn!
von frewden muß ich sin
verirrt unnd gewendt.
scheiden, du sist geschendt
uff erd vor allen dingen!
myn zuversicht unnd gelingen
ist mir von dir enczogen,
ich find mich gancz bedrogen,
behafft dar zu mit allem schmercz.
lid dich, gedruws hercz,
secz dich in cleyn gedult,
du lids on unschuld.
ach scheiden, das hastu gethan!
du wilt doch den lon
mir geben zu der leczen,
dar durch ich muß seczen
myn hercz all zit in sennen.
ich möcht zwar wol wenen
das mir der dot vil weger wer.
o gott, aller her,
durch din crafft so thu es wenden!
myn leben muß sich enden
in jamer unnd mit smerczen.
es ist nun mit scherczen
gancz umb mich gethon.
ich muß nun faren lon
all lust unnd auch frewd,
unnd will zuleyd
mich gancz fugen unnd schicken
o we der fruntlichen augenblicken
der ich ie muß embern!
myn drost wil sich kern
ganncz von mir, das sih ich wol.
ich muß unnd soll
alczit one frewd leben
unnd stett in drurn streben.
das schaffstu, jemerlichs scheiden.
zwar du dust mir leyden
was mir zufrewd mag wesen,
du hast mir myn genesen
gar genczlich verkert.
myn leid sich stetlichs mert
alczit on end,
da von mich nit wend
kein lieb mag oder leid.
ob ich nun gescheid
mich hab vonn der liebsten myn
doch ist sie in mynem synn
mir on als vergessen stet.
ir gedruewer knecht
will ich alczit bliben,
sie ist die mir verdriben
kan all myn leid
unnd all myn freud
gar schier widerbringen.
hoffen unnd gutt gedingen
sollen syn der drost myn,
gott woll nün syn
ir schirmer vor allem boesem.
das wer myn genesen,
unnd nit mer wolt ich han.
es ist gnug, ich far dar vonn.
amen.
klage eines liebenden
wan ich bedenck die selden stund
wie sich in rechter lieb enczund
myn hercz zu einer frauwen zart,
so ersuffezt zu der selben fart
hercz mut unnd all myn synn.
mynes herczen keyserynn
ist sie, die zart mynniglich, die wolgetan.
von gold ein keysers kron
stuend billich uff irm heubt.
sie hatt mir dick bereubt
myn hercz vor unmut,
die mynniglich, die gut.
sie kan mir wol frewd machen.
wan sie begind zulachen,
das han ich mir halbs zu geczelt,
den andern teil, wer ir gevelt,
dem mag sie auch wol mit teyln.
sie kann mir wol heiln
myn hercz, das sie hat verwundt.
sich hatt in rechter lieb enczundt
ein nuew frewd in mynem herczen,
solich verlanngen unnd smerczen
kan sie mir wol buessen.
der lieb gott muß mir sie grüssen
zu allen ziten, dan ich alzit by ir bin.
hercz, mut und all myn synn
das soll ir uemer wesen underthan.
diewil ich das leben hann,
so sol man mich also finden, anders nicht.
myn hercz ist gancz dar zu gericht
das es in ganczen frewden streb
in irem dienst dwil ich leb.
ob ich des nit gnyssen mag
das ich so gros lyden in herczen drag
so geschicht mir doch ye unrecht,
wan ich in truewen ir knecht
bin gewest gar manig czit.
gancz all myn hoffnung an ir lyt,
das mag sie mir gelauben wol.
myn hercz ist aller frewden vol
wan ich sie hoer nennen.
sie mag billich erkennen
gancz myns herczen steten syn.
ob ich zu cziten by ir bin,
so gethar ich ein wort nit sprechen.
ach got, das macht zwen gebrechen:
der ein das ich spat unnd frü
vorcht das es mercken thü
ein claffer, dem ich es nit engund
das er nem ein urkünd
unnd yement da vonn seyt
unnd brecht lieb zu leyt;
das wolt er sin gerumpt.
dasselb vil frewd verdümpt;
das wolt ich gern nun bewarn
unnd da mich alczit sparn.
wan ich mit der lieben reden will,
so gedenck ich hin und her uff das zill
das es kein falsch hercz erfar.
darumb ich ein wort nit reden dar
mit ir nach myns herczen gir.
sie mag billich glauben mir
das sie hat gancz myns herczen steten mut
fur alles das lieb uff erden dut
den andern gebrechen mochtent ir wol
vornemen: so ich redenn sol
mit der czarten mynniglich,
so thu ich alczit forchten mich
das es ir nit behag;
darumb ich heimlich liden drag,
darzu senden smerczen.
wan ich in mynem herczen
gedenck, ich wol ir ieczunt
machen mynen willen kunt
unnd mynen komer clagen,
alsbald thu ich verczagen
unnd swig aber still.
ach gott, myn blöder will
hatt mich so gar verleyt,
ich hann leyder zulanng gebeyt!
hett ich ir gethun kunt
zu der selben stunt
da ich die zitt bas hett
( das ich leyder nit endett),
es hulff mich an mynen krefften.
sust lest mich sie hefften
ussen an der linden,
mit andern blöden kinden
lauffen an der sonnen;
der kunst ist mir entrunnen.
nun ducht ich mich also gefug.
ach gott, der mich nun schlug
mit eynem gertlin lind!
wan einem solchen bloden kind
kan nyemer wol gelingen.
ach gott, mocht ichs noch darzu bringen
das die czart, die myniglich
wolt glauben das ich
uff erden nit liebers hann!
wes wolt sie mich engelten lan?
sie nem myn dinst noch für vol.
ich gedrüw ir wiplich guet wol
sie las mich also nit verderben.
kuend ich ir huld noch erwerben,
furwar ich hett noch klein verspilt.
gen ir mich lidens nit befilt.
ob mir glück noch frewd brecht
das sich die myniglich bedecht,
der ich zu dinst geboren bin,
das sie iren steten syn
in mich wolt seczen
unnd mich myns leidts ergeczen,
die ich in gutem willen drag
in mynem herczen nacht und dagk,
so verges ich ir doch nummer me.
mir geschech wol oder we,
so ist daran kein abgang;
hercz, synn, mut unnd gedang
das soll ir uemer wesen undertan,
die wil ich das leben hann!
amen.
streitgespräch zweier frauen über die minne
ich was eins dags myns gemuets so fry
das myner frewden amy
mynem leyd urlab gab,
ich dett mich als drurns ab.
genn der wonicklichen zyt
verr unnd auch wyt
wurden myn gedenck gestrewt,
wan sich myn hercz erfrewt
des jars das da kunfftig was;
mit frewden ich umbgeben was.
durch abentuer ging ich zuhant
da mir kurczwil was bekant,
spacyern durch eynen wyten than;
daynn begund ich umbgann
in frewden richem gedrecht.
die voegel mit irm gebrecht
die liessen dar clingen
mit irm wonicklichem singen,
sie wurden sich entgesten.
der wald mit gruenen esten
stund in woniglicher wat.
do ging ich so drat
durch den wald uff ein heid,
da mangerley augen weid
gar lustlich vor mir ersprang
unnd durch ein ander dranng,
unnd mancherley hand gut.
als ich in der awenn wut,
da nam ich gar eben war
wie gar richfar
stund die heid mit vlis.
bla rott grun unnd auch wis
lies sich da alles finden.
ich sach also ein grun linden
ueber die heid herbrechen.
mir ryt myn hercz, ich solt besechen
ob ich yemant da fund
der mich gewisen kuend
wie ich wider quem zuland.
in dieser czit mich da ermant
myn hercz, ich solt hin zu gan
da ich die linden sech stan,
unnd solt ir nemen bas war.
da ich nach was komen dar
on leid unnd ungemach
unnd ich die linden an sach,
mich beducht das ich by myner czit
hett gesehen nye so wyt
kein linden noch so gros.
darunder ein brun vlos,
darby sas ein fraw clug;
ir hennd sie us dem brunnen zwug,
die waren wis und auch cleyn.
ein ander fraw allein
zu ir her ging;
vil schon sie die andern enpfienng,
unnd begunden dugentlich fragen.
ye ein der andernn zu sagenn
wa mit sie het ir czit verdriben
unnd mit frewden also bliben.
< ich han ein bulen,> sprach die eyn
< wan ich den sich, so ist cleyn
myn leid unnd auch myn ungemach.>
zu hannd da die ander sprach:
< bistu die liebes hat,
so soltu hie an dieser stat
mich ellenden wissen lan,
dan ich kein bulen nye gewan,
welcher hie sy bas;
drutt gespill, nün sag mir das!>
hie wider sprach die da liebs begert:
< ich bin mynem bulen also wert
das ich im dick geb hoen mut.
des wurd sin hercz also frut
das er bris unnd eer begert.
er last sich schawen in wappen cleyt,
durch mynen willen er dar nach ringt
das er mir abentur bringt,
die er mit ritterlicher dat
in mynem dinst erworben hatt.
er ist mir lieb unnd ich im sam,
wan er auch in mynen nam
dreit hohen mut, dar in erlebt.
myn hercz sich dick überhebt
sins fryen muts den er da dreit
in mynem dinst on underscheid.
sich, der frewd bistu verlann. wiltu bulschafft wesen an,
so mustu hohes muts bewegen dich.>
die on lieb sprach:< nun hör mich.
ich hann auch frewd vil
als vil ich uemer haben wil,
und sene mich doch noch keinem dinen wan.
was solt ich eynen lieber han
dann den andern da by?
ich han mer frewd das ich bin fry.
wan ich nun eynen ußerkur
unnd der selb den von mir fuer,
so wer myn lieb zu leid worden,
senen und drurn wer dan myn orden.
darum blib unlieb, ist myn rat.>
hie wider sprach die liebes hat:
< zwar din synn die sind kranck.
nun ist es doch der erst anfangk
aller eren, wer bülschafft pfligt;
all sachen er dester ringer wigt.
wie mocht mir uemer bas gesin
dann so ich sich den gesellen myn,
der mynem herczen wolbehagt?
unnd er mir sinen komer clagt
unnd ich im widerumb myn leid,
und thun das beid in stetikeit,
so wirt unser beyder frewd so gros
das sie hat keinen wider stos.
man sicht unns liplichen blickenn,
ye eins dem andern schickenn,
unnd auch manch liplich wort
wirt vonn unns beyden dan gehört.
sich, der frewd bistu ein gast.
ist es das du keinen buln hast,
so wirt dir recht lieb nymer kunt.>
die on lieb sprach zu der stunt:
< du hast frewd, das ist war;
sie ist aber selten in dem jar
die wil du by dinem bulen bist,
die selben will dir wol ist;
so aber geschicht ein scheiden,
dann so wurt uch beyden
gros jamer, nott unnd clag
hie nach vil manchen dag.
schaw ob mir nit sy bas,
wan ich mich benugen las
unnd bin von nicht fro;
wenn myn gemüt stet also
alczitt in eyner acht,
dan ich anders nit bedracht
dann wie ich frewd haben mog
die mynem herczen wol gedog.
so ist dir allzitt we unnd and.
wan dich din hercz ermand
an semlich gedennck da hin
da dir hercz mut unnd syn
zu mal lyt verborgen,
so mustu dan besorgen
wie din lieb indem lannd fert.
du weist nit wie es sin dag verczert,
sust ist stet fro das hercz myn.>
die ander sprach:< das las sin,
din kriegen her zu mir.
ich hann vil grosser frewd, das sag ich dir.
wan ich mynen bulen an sich
unnd er widerumb mich,
so wirt myn drurn geleczt,
zu hand er mich ergeczt
unmutes unnd myner swer.
er dutt mich aller sorgen ler
unnd erfrewt myn hercz zu aller stond,
so dir kein frewd wurd nymer kund.>
die on lieb die sprach:< die red thu hin,
ich hann einen frewdenrichen syn
von wannen eynr kompt
unnd mit worten gen mir froemt
und hebt dan an zubyten
nach hoefflichen syten
unnd spricht, ich sy im wol zu sinn,
ein gedruewer diener der mynn,
wan ich in dan nit gewer
unnd thun doch als ob er
mir gar uebel gefall,
unnd leb in frewdenrichem schall
und bin auch aller sorgen fry,
das keiner mag sprechen das ich sy
bedrogen an den ern,
er woll die warheit dann verkern;
unnd hann myn hercz also gewent
das es sich nach keynem in sunderheit sent.
dar umb so mustu gehen mir
das mir viel bas sy dan dir.>
do sprach die die do libs pflag:
< ich weis nit was ich darwider sag.
hastu din hercz also gewent
das es sich nach keynem besonder sent,
darumb so mus ich gehen dir
das dir vil bas sy den mir.
so solten wir unnser kriegen lan,
unnd sol iglichs sinen sin han.
doch gefelt mir nit so wol din leben
das ich mynen buln wol begeben.>
amen.
die blaue rede
wie wol mich nyeman wil fragen,
so wil ich uch doch sagen
wie mir eins dags gelanng.
verlangen mich beczwanng
zu senhent dusentfalt,
das ich in eynen walt
mich selber da verlieff.
uß herczen grund dieff
die voglin lieplich sungen,
der mey was auch entsprungen
mit siner meisterschafft;
nach der czit krafft
hett sich der walt geczirt
unnd nach lust geformirt,
als fugt auch der planeten art;
vonn mancher farb czart
was geblumt feld unnd czwig.
zu hannd kam ich uff einen steig,
der was zu massen smal
unnd drug mich ab zu dall
zu eynem dieffen grund,
darnach in kurczer stund
uff ein heid wyt,
das ich by myner czit
solcher heid nie gesach.
damitten durch ein bach
gar snelliglichen ran.
da kam ich sender man
gar uff ein myniglich felt,
da sach ich ein geczelt
gar richlich uff geschlagen,
da hett ein herr sin jagen
durch kurczwil erdacht
unnd hett mit ym dar bracht
schoner frawen mer dan drissig,
die all waren flissig.
unnd darczu guter gesellen vil,
der ich hie nit nennen wil,
die red wurd gar czulanng.
ir manchen ich erkant
in ritterlichen wonnen,
eins teils in hohen bonnen
in gar kostlicher wat;
besonder itel samat
bedackt der reynen frauwenn brust.
ieglicher suecht da sinen gelust,
als ym riett dann sin hercz.
sie dryben manchen schercz
unnd mannger hannd spil,
kurczwil unnd frewden vil
menglich ward bedacht.
ich ward auch nit versmacht;
ein gesell der mich erkant,
der nam mich by der hant
unnd furt mich auch all dar
zu der werden frawen schar.
ich nam der aller schoensten war,
da mir manich mundlin clar
dugentlich bot sinen grus.
ich neigt mich nyder uff die fues
unnd danckt in schier hart.
ein wip vonn hoher art
die bat mich wesen geil,
wan sie erkant ein teil
an mir das myn hercz was wunt.
sie sprach alda zu stund:
< gesell, hab guten mut!
hie ist manich fraw gut
unnd werd ritterschafft.>
der mey mit siner crafft
den waldt hat durch glenczt,
ein bronnen schon gesprenczt
uß herten felsen flos.
ir hennd sie in die myn schlos
unnd sprach:< myn guter gesell,
las horen din ungefell,
wie es sich hab gefuegt.
dir ist din frewd erbugt
mit dieffen synnen da.>
ein rock von itelm samat bla
der hatt die czarten umbfanngen;
sie furt mich sonder brangen
hie hin zu dem brunnen schon.
die zart, die wolgetan
sas da zu mir nyder,
manch red her unnd wyder
dett sie mich gar fruntlich fragen.
ich sprach:< fraw, dorfft ich es wagen,
mynen komer wolt ich lichten
unnd wolt uch gancz bichten,
doch also das uewer munt
vorbas zu keyner stund
des vonn mir ye gedecht
das mir icht melden brecht
gen yemans, sonder eyn.>
sie sprach:< du bedarfft gar cleyn
gen mir der selben not.
ee wolt ich denn dot
mir selber lann gescheen,
e das ich wolt verjehenn
das dir icht geschaden kund.
es beducht mich zwar ein sund
gar ynniclichen swer,
die nit zu bessern wer.
du macht mir frilich sagen,
ich han by mynen dagen
solchs nyemer vernomen.>
ich sprach:< ach mir armen dummen,
fraw, das ich ward ye geborn!
ich hett mir selber ußerkorn
zu drost ein wiplich bild,
die ist mir worden wild
als ein ungeczemtes thier.>
sie sprach:< gesell, ich glaub dir,
darumb so sag mir war.>
ich sprach:< fraw, umb ein har
wil ich uch nit liegen.
niemant soll bedriegen
sinen bichter oder den arczt sin.
myn not unnd auch myn pyn
die ist so manigvald
das ich in diesem wald
mich selber hann verlauffen.
myn frewd ist uber strauffen
mit senlichem senn,
sich wil myn hercz entspen
zu stuecken mancherley,
mir ist auch enczwey
myn frewd und all wonn.
ich wolt das die sonn
vorbas nit me schinen dett.
alle frewd ist mir wilpret
unnd drueren ein ingesind.
mich haben ferr die wind
gros unnglucks durch weyt,
myn unnheil ist so breyt,
mir ist myner frewden feld
zu ytelm drurn gesteld
unnd nun myn frewd verdrungen
von eynem werden jungen.
ach mynniglich fraw,
myn hercz ist mir verhaw
bis uff der frewden grund,
myner frewden ursprung
ist dieff in mich gesenckt,
myn gluck unnd heil erdrenckt
in unglucks mer!
was soll ich sagen mer
dann das mynr frewden gefider
beschrötenn ist darwider
mit mancherley senlicher clag.>
sie sprach:< gesell, nun sag:
ist sie der eren wirdig?>
< ja, fraw, alles ir geschick
fugt wol zu werden dingen.
kund ich ir gnad erringen,
das wolt ich lieber hann
dann das ich der roemischen kron
gar besonder wer gewaltig.
ir lob ist dusentvaltig
witt inder welt erkant,
darumb ist mir enbrant
myn hercz unnd all myn synn.>
sie sprach:< gesell, die mynn
kan stellen manig wonder.
dir ist din drwe gar monder
unnd din frewd gar dreg.
ob ich dich furbas freg
nach der werden namen,
bedarffstu dich ir nit schamen?
ist sie vonn guten luten
( das soltu mir bedueten)
oder sust von swacher art?>
ich sprach:< fraw, es enwart
nye wiplicher wib gesehen uff erden
dan die rein, die werden
von guter ritters massen.
ob eyner bute die strassen
durch all konigrich,
er fund kaum irn glich
an solcher zucht unnd dugent,
wie das ir wiplich jugent
an mir hatt vergacht.
darumb myn hercz in leydes acht
gar hart ist verschlossen.>
sie sprach gar unverdrossen:
< gutt gesell, unnd sag mir:
hastu nach diner begir
der zarten ie solchs kunt getan?>
ich sprach:< ja, fraw, ich han
me dan zu eyner stund
mit briefen unnd auch mit mund
in fruntschafft dick zu ir gesprochen.
nun ist myn frewd zubrochen,
unnd stat myn drurn gancz.
ach mir armen schancz,
das ich so hoch gedenck!
ich besorg, under die benck
sy ich zu jungst gedigen.
ich hann zu lanng geswigen,
das ich nit clagt myn not.
ich wolt, es quem der dot
unnd nem von hinnen mich!>
nun sprach die myniglich:
< gesell, du solt nit verczagen.
nieman hort die wisen sagen
das hoch gedachter mannes mut
numer bring kein ungut;
also mag dir auch gescheen.
gesell, du solt mir verjehen
in rechter heimlichkeit,
das ich uff mynen eyt
dir nymer wil verbunnen:
geschach dir ye kein gunnen
von ir in lieblichen sachen?>
ich sprach:< ach mir armen swachen!
fraw, ir fragent mich gar dieff,
unnd das myn sen schlieff,
es wurd davon erweckt.
myn frewid ist mir bedeckt
unnd stat myn drurn blos,
in ungluckes schos
myn hercz lanng hatt gehalten.>
sie sprach:< nun woll din walten
der all ding walt!>
ir hennd gar manigvalt
hett sie indie mynn geschlossen.
manich senlich wort verdrossen
die zart da von mir hort,
myn hercz sich dick embort
zu springen uß der brust,
davon myn frewd verdust
unnd myn drurn heis glut,
recht als ein sindel dutt
in eyner heissen ess.
< wer gesach ye mess
erkennen fur das bly?>
mit zuchten sprach die fry,
die myniglich, die reyn:
< gesell, mit dir ich weyn,
wiltu sin nit embern.
yedoch so wolt ich gern,
woltestu es gedagen
und mir irn namen sagen
in rechter gesellschafft,
syt du in wibes crafft
bist so hart gebunden.>
ich sprach alda zustunden:
< fraw, edel werd frucht,
syt mir uwer wiplich zucht
zu reden hatt erlaubt,
hab ich uch dan erdaubt,
das ist mir sicher czorn.>
< nein>, sprach die hochgeborn,
< kund ich nach myner begir
zu staten komen dir,
das wer ich sicher vlissig.
ein myle oder drissig
wolt ich dinen komer wenden.>
ich sprach:< ach mich armen ellenden!
fraw, der gnad wer mir zu vil.
secht, sie ist uwer gespil
unnd wont uch deglich by.
das leyt ich in herczen schry;
ach got, das ich sie nemen solt!>
recht in der selben gedolt
sanck ich der czarten in ir schos.
der will sie nit verdros,
sie greiff mit der hannd
do sie eynen brunnen fand
unnd wolt mich han gelabt.
myn selbs ich da enczabt
unnd leitt mich wider enbor.
do sas die czart mir vor
unnd was erschrocken ser;
sie sprach:< uff all myn er,
ich wand, du werst erstorben.>
ich sprach:< nein, fraw, mir hatt erworben
unheil noch lenger zuleben.
sust bin ich umbgeben
mit ungluecks garn.
wie suer ich das erarn,
yedoch mus ich es dulden.
es kompt von iren hulden
unnd hatt mich angeerbt.
myn frewd ist mir gesterbt
unnd myn drurn lebendig worden,
in ungluckes orden
unheill hatt mich bestet!>
sust manchen süffczen ich det,
unnd manch senlich augenblick
datt myn wondes hercz dick
gen himel ich uff warff.
was liht frewd bedarff
an mir, das ist tür.
unheill det auch sin stür
mit senen mancherley,
in unglucks geschrey
myn frewd was uberwegen,
unheil mit sinem regen
dett mich gar seer begiessen.
iedoch must ich entschliessen
der czarten wer die wer.
sie sprach:< gesell, din ger
und dines herczen pin
wil ich der frawen din
gar kurczlich machen kunt.>
ich sprach:< wol mir der stunt
das ich uch, fraw, han funden.
mynr siechen, krancken wonden
der komet ir, fraw, zudrost,
myn hercz uff leydes rost
langczit ist gebraten.>
< ich kan dir wolgeraten>,
sprach die czart, die rein,
< ich hann von kind uff cleyn
ir jugent wol erkant.
ist ir ye dinst von dir bekant,
gesell, das soltu mir sagen!>
< nein, fraw, by mynen dagen
kund ich sie nye erbytten
das sie nach wibes syten
zu dienen mir gebüt.
myn hercz sich überschüt
mit unglückes bach.
ach mir, ummer ach
das ich sie ye erkant!
myn frewd ist mir zudrant
unnd myn drurn gehefft!>
unheil mit siner krefft
gar kaum mich sprechen lies,
myn hercz das fur unnd sties
unnd dobt als ob es wüt.
sie sprach:< gott, durch din güt
wie hatt die myn gejagt
so manchen helden unverczagt,
so gar manchen hin unnd her.
herr wilhelm fürt ein sper
in siner syten dieff.
er driestund nye verschlieff,
gebrant als der salmander.
der junger filistander
unnd der edel parcival,
die lebten beid in solcher qual
die dich auch beczwingen dut
unnd noch manchen gesellen gut
den ich hie nit nennen kan.>
ich sach die werden frawen an
mit drurigen augen,
ich sprach sunder daugen:
< das ir myns armen dinsts begert,
selig fraw, ducht ich uch wert,
darzu wer ich sicher willig;
dan myn drurn wirt nymer stillig,
mir woll dan uwer wiplich guet
myn senlich ungemuet
genn ir zum besten wenden,
das mir armen ellenden
die zart gnedig sy.
uewer gnad ich anschry,
als lew dut sin welff,
das ir mir, fraw, zuhelff
koment in myner not!>
ein wenig ward sie rot
unnd sprach mit zuchten doch:
< gesell, der sorgen joch
ist hartt uff dich gebunden.
ich kom in kurczen stunden
da ich die czarten find,
darumb din clag erwind
unnd las din drurn bliben!
wiltu ein briefflin schriben
oder sust dich lann begnuegen?>
< ja, fraw, sitt ir wollen fuegen
zu dem besten mir myn sach.>
gar dugentlich sie sprach:
< gesell, ich hann dich wol vernomen;
ich soll numer komen
mit frewden wider heym,
ich hoff dir machen cleyn
din trurn unnd din clagen.>
< gnad unnd danck ich sagen
uch, seligs wip, besunder.>
da drug man her den blunder
und richt sich zu essend.
ein jungfraw unvermessend
kam zu unns beyden gan,
sie sprach on argen wan:
< ir czwey siczent gar zulanng;
dort ist manig brang
von frawen unnd mannen.>
uffhuben wir unns dannen
unnd gingen beid sonderbar
da manig euglin clar
gar lieplich uff blickt.
myn frewd mir da erquickt
und ward mynem herczen bas.
wir sassen nyder uff das gras,
ye czwey unnd czwey zu samen.
die koch und die keller kamen
unnd drugen her die spies
verdeckt in fursten wies
unnd nach der herren art.
manch fraw unnd jungfraw czart
gar schon da gesehen wart
unnd mancher ritter unverspart
ein ander hiessen essen.
myn ward auch nit vergessen,
ich ward geseczt bas
dan ich leider wirdig was
oder mir armen zu gedocht.
vor grossen senen ich nit mocht
weder essen noch drincken,
myn hochgemut det hincken
unnd was an frewden lam.
under des do quam
ein jeger dort her gerant;
da hub man uff zu hant
die silber unnd die kost.
menglich sich da rust
zu rennen inden walt,
da manch bronn kalt
durch hochgebirg uß qual.
vonn hünden hoen schal
hort ich by des jegers horn.
do quam die hochgeborn,
die reyn unnd auch die werd,
sie sprach on all geverd:
< wolhin, myn lieber gesell,
gluck din walten woll
unnd aller selden vil!
die botschafft ich dir enden wil
gedrwelich uff das best:
du solt bliben vest
unnd stet zu allen czyten!
ich mus furbas ryten
hin uff die jegery.>
zu hant do quamen dry
unnd zügen her ein pferd,
daruff die rein, die werd
gar mynniglichen sas.
ir czucht sie nit vergas,
sie bot mir dugentlich ir hant.
menglich sich da underwant
besonder eins geferten,
den dag sie da verczerten
in ritterlicher wonn.
manch fraw in hoem bonn
unnd manch werd jungfraw czart
von ritters hant geczeumpt wart
und sust von guten gesellen,
die sich gar luczel wellen
von keiner geselschafft lassen drennen.
ich sach ir manchen rennen,
der doch gar wenig fiel.
da lieff ich dummer giel
hinwider heim zu huß.
sie lebten indem sus
unnd liessen mich also clagen;
darumb so ward geschlagen
myn hercz in leydes bloch.
der antwort wart ich noch.
amen.
das wesen der minne
wo fand der müding den gedanck
das er las oder sanngk
das mynnen wer sünd?
ich mein das er die geschrifft nit kund.
mynnen mydet manig man;
kand er die geschrifft als ich kan,
er myte es gar ungern.
ich han manchen quatern
beid her unnd dar gewant,
das ich nye geschriben fant
das man sie solt myden;
man sol kurczwil driben!
ich sag uch: die mynn
beczwingt manch synn
zu dugenden unnd zu hubscheit,
sie macht frewd und verdribt leyt.
da von, wie mocht es sund wesenn
da wir mang hubscheit ab lesen?
es machent nit dan die alten pfaffen,
die nit anders hann zu schaffen,
wan sie sind veraltet
unnd in der mynn erkaltet;
und wer die welt nit mit mynn umbfangen,
sie wer vor dusent jarn zergangen.
mit züchten unnd mit mynnen
mag man wol lob gewynnen
und grossen weltlichen bris.
myn macht den thummen wiß,
mynn git auch das paradis
umer ewiglichen dort,
mynn ist ein sicher hort
unnd der man best stür,
mynn ist ein gut abentur,
da die bringet gluck,
mynn ist ein bruck
uber mangen dieffen furt,
mynn erczugt rein antwort,
mynn adelt wycz unnd synn,
myn ist kauffmans schacz unnd gwin,
darumb gitt man vil thur gelt.
myn seet uff mang wild felt
ritterlicher mynn sat;
mynn all dugent beschlossen hatt,
mynn macht den czagen kün,
mynn lert all ding wol thun,
mynn git gutten synn,
myn bringt auch gutten gewin,
mynn macht gutt gewant,
mynn macht milt hant,
mynn macht auch vingerlin
den den es genem wil sin;
mynnen macht herczen reyn,
mynnen gitt edelgestein,
mynn gitt cleyder von sid,
mynn gitt gutt gesmyd,
mynn macht den kargen milt,
myn gitt den nuewen schilt,
mynn lert glimpff kauffen,
mynn gitt ros die bald lauffen,
mynn wil das man thurnir,
mynn ist das vil schier,
mynn ist gewaltiglich,
mynn macht arms hercz rich,
mynn macht red sues,
mynn wil das man sie grüs,
mynn empfeht wol die gest,
mynn bricht burg unnd vest,
myn hasset falscheit ser,
mynn sterckt weltlich er,
mynn ist alles werden wert,
mynn auch stetikeit begert,
mynn gitt silber unnd golt,
mynn ist jungen lüten holt,
mynn czirt ungestalt,
mynn hat in ir gewalt
frawen und man, jung unnd alt,
von mynnen wirt man umbfangen,
von mynnen wirt man wol enpfangen.
wer mynnet, der ist sorgen fry,
wan ym wonet hochgemut by.
auch bringt es manchen in sorgen
das er dar nach muß borgen.
was sol ich uch sagen me?
nun merckent all wie es ste,
das mynnen ein rechter meister ist
über alles das in der welt ist.
wer recht mynnet, der muß ye
bosheit unnd undugent hie
myden, das ist sicher war,
unnd auch mit züchten gar
zu hubscheit unnd zu gut
instetikeit in eynem müt,
unnd sol sin milt unnd kün.
das gebut die mynn zuthun,
das soll an ym nit gebrechen.
er soll kunden hubscheit sprechen
unnd gefuglich gebarn,
das man da by mog farn,
er soll auch gutt sitten uffen,
das man da by müg brüfen
sin dugent, erkenn mit synn
das er mit rechter mynn
sy gewest in stetem geczwanng,
unnd thü das also lanng
bis das sie sinen dinst schaw;
so muß ym lonen die fraw
das er gedienet hatt so vil,
ob sie der mynn volgen wil.
amen.
kaltenbach, die hundsfliegen
ich was an eyner vaß nacht,
do ward mir dies mer gesacht
unnd auch gefragt also ser
ob mir icht kund und wissend wer,
es wern hunds muecken komen
so gar mit eyner grossen summen.
ich lacht und het die red fuer mern
und wolt mich an die wort nit kern.
do sprach zu mir ein edelman:
< ich will dich lassen das verstan.
mir sind der muecken vil gesendt
uß ferrem land, ich ward gepfendt
von in, das mir all frewd entsas.
ich kund mir nit gedencken bas
und han sie furbas uß geschenckt;
gesell, und ob man myn gedenckt
in argem, so thu mich versprechen:
die daten mich so übel stechen,
unnd het ich sie nit hin gegeben,
vorwar mir wer myn junges leben
in eynem jar hin genomen.
darumb so bin ich ir ab komen.>
er seit mir allerhand von in,
das ich aldo vernam den sin,
unnd sprach:< er fuert ein hertes leben
an wem die hundsmucken cleben
unnd das sie werden ym gesendt.
durch sie wirt manch man gepfendt,
das von im wicht frewd und mut.
verlur er erb und all sin gut,
den komer mocht man wol von im reissen.
wan in die hundsmucken bissen,
das ist ein solch gros pin
des glich uff erd nit mag gesin;
ir bissen boeser ist dan gifft.
etlich sagen ingeschrifft:
was leid mag eynem man wider gon,
das thutt er wol von herczen lan
ja ußgenomen der muecken stechen,
das thut im frewd und mut brechen.
ir gifft vil mengen macht thum,
das er sicht ueberczwerg unnd krum
unnd grymt wie ein wilder ber.
die zit kompt wol und das er wer
by eynem keyser, man nit hort
von im ein gutlich wort.
glich wie die hunds mucken summen,
so gat er dag und nacht zubrumen
und sagt doch nyeman was im brist.
es ward nye kein winters frist
so kalt, die mucken dannoch bliben.
kein riff, kein schne mag sie verdriben,
noch regen, wind mog in geschaden.
wer mit den muecken wirt beladen,
der hatt ein solch angst unnd not,
im wer vil weger der bitter dott.
er lytt kalt, darzu heis,
er denckt dick und doch nit weis,
er blickt zu himel und zu erden.
ja wem das sie gesendt werden,
der isset sin selbs hercz vor leid.>
nun horent hie den underscheid
unnd merckent der materg sach:
manch man im schaffet ungemach,
dem got beschert ein reins wip.
vor laster ist behutt ir lip,
sie ist mit worten dugenthafft
unnd fluecht doch bos geselschafft.
wie wol der man ir nit gedrwt,
noch den fraw ernn stras sie bawt,
unnd ee sie ir er wolt begeben,
sie geb villieber dar das leben.
das dut sie doch geniessen cleyn
gen irem man, die fraw reyn.
er forcht, ein ander thue ir lieben.
wo sie ein augenblick dett schieben
ein gancz jar ein ander man,
er swur das er sie hett gehan.
so werden dann die muecken brumen
mit stechen, fluchen unnd grumen,
unnd wirt ein grosser widersacz
do czwuschen den zweyen und ein hacz,
und darfs die fraw nit frolich zeihen.
er dutt sie drucken unnd deihen
mit schnurren und mit ubel sehen,
das ir nit leider mag geschehen.
eym solchen man dem ist gegeben
ein bar bunczmuecken, merckent eben,
das sie in stechen unnd nagen,
das er muß werden in kurczen dagen
als wer er achzig jar alt.
er verdenckt sich dick so manigvalt
das er wirt kranck in sinen synnen.
so mag er nymer ru gewynnen,
die fraw auch dorren muß und bleichen.
er denckt:< unnd mochst du sie geleichen,
das du erfurst ir heimlich sach!>
so hatt er auch allzit unngemach,
unnd wolt die fraw im fruntlich sin,
so grint er als ein wild schwin
unnd gibt ir ein ungehurn blick.
er spricht:< mir nit zu nah ruck,
e dir ein anders darnach gat.>
die fraw weis nit als umb die dat.
ja, frawen forchten ist ein last
der swer ist unnd druckt vast!
ich sprich, er hat ein dumen mut
der siner frawen forchten dut.
es hilfft kein forcht an der frawen
die selb ir er nit wil an schawen.
darumb, welch man der frawen sin
jo forcht, der volg der ler myn
unnd las die sorg von herczen schleichen;
und das er forchtet ewiglichen,
will sie, so ist es als entwicht.
der mich hies machen dies gedicht,
wer ich by im, ich wolt in fragen
das er mir solt die warheit sagen
ob im icht kundig wer und wissen
das yn die hunczmucken hetten gbissen,
unnd ob sie yn noch etwen stechen
und im sin hercz uff frewden brechen.
ja, wer nun hie die fraw sin,
die moecht wol kundig unnd schin
das man die warheit mocht gehan.
ir frawen liessend wol verstan:
ob uch die hunczmuecken schaffent leid,
davon dan dies gedicht seid,
so wolt ich uwern mannen geben
ein ler, das wer für sie gar eben,
zujar wan man hatt martins spil.
die vaßnacht gar schier komen wil,
darumb so solt ir frölich wesenn!
wan so ein küw wil vesper lesen
zu pfingsten uff eim kalten ys,
wem solch leid zuherczen reys,
vorwar unnd der muß drurig sin.
nun bringt her den kulen win
unnd gebt dem kaltenbach zu drincken!
gott well das er zu jar werd schencken
uch aber ein froelich nuew gedicht!
die hunczmuecken die sind uß gericht.
amen.
die beichte einer frau
eins dags da fugt sich das
das ich ußganngen was
inein kirchen an myn gebet.
da ich das gar uß gesprochen hett,
umb kurczwil ging ich wider uß
unnd kam fur des pferrers huß.
ungeferlich sich da schickt
das ich zu eym venster ynnblickt
in des pfarrers gemach;
ein frawen ich da knüwen sach,
die verjach eim herrn ir schuld.
wa mit sie dann gottes huld
verwurckt het, seit sie gar.
da gedacht ich mir furwar:
< ich will an dem venster stan
bis das ich vernomen han
der frawenn bicht ein end,>
wen sie ducht mich gar behennd.
da ich die bicht also vernam:
der briester dett als im geczam,
er sprach:< fraw dugenthafft,
pflegt ir nit heimlicher bulschafft?>
sie sprach:< herr, ja ich.
was solt ich da von bichten mich,
wan ich sund mit nie bejagt?>
der brister sprach:< fraw, das bedagt,
wen bulschafft mag on sund nit wesen.>
sie sprach:< her, ir hann nit recht gelesen.
was mocht ich sund da mit began
ob ich mir ußerwelt han
eynen gesellen gutt,
der annders nit dut
dan das er lebt zu willen mir?
so stat auch myns herczen begir
das ich im zuwillen leb
unnd im hochgemüt geb,
das er durch mich nach brisen ring.
ich hoff, myn drost yn dar zu zwing
das noch vonn im werd volbracht
das sust nymer wurd gedacht.
darumb ich gott nit furchten bin,
der weist wol unnser beyder syn.
die valschen welt ich furchten müs,
der wirt mir sorgen nummer bus,
wan es ist leyder dar zu komen:
wo ein bulschafft wirt vernomenn,
das yderman zum boesten wigt.
wie wol mann rechter lieb pfligt,
so ist es arg an irn synnen.
ach gott, mocht ich die wicz gewynnen
das ich mich vor der welt bewart!
darumb forcht ich mich gegen got nit hart,
der weis wol das an argen list
unnser beider geselschafft ist.>
der brister sprach:< fraw, wissent das
das ir darumb dragent gottes has,
wen das gebot dar uber gat
das gott selb gesprochenn hatt:
du solt in allein lieben unnd mynnen
in herczen unnd in synnen!
daran soll nyeman wencken.
so stant alles uwer gedencken
zu uwerm büll zu aller czitt.
wie vil es uch zu schaffen gitt
das ir gottes vergessent gar,
wie uwer sel darumb gefar,
der werdenn ir wol innen.
der welt lieb solt ir erwinnen,
unnd wollent ir genesen,
so land uch gott das libst wesen!>
die fraw sprach:< herr, ir redt wol.
gottes nyeman vergessenn sol,
der uber unns all hatt gewalt.
das selb gebot ich auch gern halt.
her, wissent ir auch das ander gebott,
das auch geschriben stett vonn got?
das halt ich unnzerbrochen.
gott selb der hatt gesprochenn:
halt din neben mensch lieb als dich!
das selb gebott halt auch ich,
ich halt es stett on argen sin,
wan ich mir selbs als lieb nit bin
als mir ist myn lieber gesell,
unnd wen es wer das got nit well,
das ich an schuld in muß begeben,
so wolt ich furbas unngern leben.
on in mich nit erfrewen kan.
die will aber gott gan
des glucks unns beyden
das wir sind ungescheiden,
so macht er mich in frewden geil,
wie selten er mir wirt zuteil.
sin lieplich blick went mir pin,
wenn ich gedennck das er ist myn.
wie ferr er fert mit gutem mut,
durch mynen willen er das dutt
in druewen unnd in steter begir.
das gitt also vil frewden mir
das ich keins ungemuts pflig
und alles das dest ringer wig
das mir zugemach geschicht.
ich mag auch dick zürnen nicht
so es mir dutt ein widerdries,
da ich sust umb nicht enlies,
ich erczügt darumb myn has.
so wendts der des ich nye vergas
in herczenn unnd in synnen,
das ich keins czornns mag begynnen.
das ist denn gott von mir genem,
wan got dem was ye wider zem
die sund die da heisset czorn,
dardurch man dick wirt verlorn.
das ich myn lieb in herczen drag,
myn gemut uch nit volsagen mag
was guts recht lieb bringt.
welch jung man nit darnach ringt
das ym rein frawen huld vergehen,
von den wirt selten gesehen
das man yn hoen bris gach
oder yn by gutten dingen sag.
welcher aber lytt sinen vlis
...
an reyner frawen hulden
unnd gedenckt: « ich wil dulden
sterbenn oder den bries bejagen,
das man in guttes von mir müg sagen »,
der vlist sich manheit und aller guter sachen.
herr, wend ir das zu sund machen?
dem soltent ir wol zu wis sin.
uch dutt doch die geschrifft schin
das kein ding hatt die krafft
als die edelt ritterschafft,
wan got selb gestifft konig unnd herrn,
das sie witwenn unnd weisen nern
unnd die lannd von unrecht sind bewart,
das wurd yn dick ligen hart
wenn man nit mynn pfleg.
zu dinst wer menger dreg
der sust willig ist bereyt
do mann sol lyden arbeit
oder wer gen den finden pflegen.
so find man manchen stolczen degen
den ein fraw dut machen fro,
der sich auch lat sehenn also
in menlicher gestalt
das ein verczagter von im bald
von siner manheit wirt nyder geleit;
darumb ist billich bereit
herren gab unnd frawen huld.
so nympts auch gott fur sin schuld,
der für sin herrn lidt pin.>
der brister sprach:< ach, fraw myn,
wirt aber eyner also erschlagen,
die fraw die sund must dragen
die yn hett gesendet dar.
darumb nempt uwer selbs war
unnd seczent von bulschafft üwer gemut!>
die fraw sprach:< darvor mich behutt
maria unnd der sues gott,
wen der da lebt in mym gebot,
dem bin ich billich underthan.
herr, wissent das an argwan:
nyemant stirbt e sinr zitt.
unns des wol ein urkunt gitt
das mencher wirt alt
der doch sin dag ein degen bald
gewesenn ist unnd unverczagt,
unnd lib unnd leben hatt gewagt
dick unnd nit zu eyner stund,
dem doch got der seld gund
das er rechts dots erstarb;
unnd einer der nye erwarb
weder bris noch eer in keyner stat,
der got mengen sterben lat
unrechts dots by jungen dagen.
da kein gutt gesell soll verczagen.
wo man manheit soll erczeigen,
da sterben auch etwa nun die feigen,
die auch daheim solten sterben.
wen nyemant mag den bris erwerben
der den lib nit wagen wil.
wen es dan kumpt uff das zill
das find gen finde ist bereyt
unnd man soll liden arbeyt,
so sol man die gedennck für nemen:
wil got myns lebens lenger zemen
das ich lennger lebenn soll,
so kann er mich gefristen wol;
soll aber ich myn dott hie kiesen,
wie moecht ich dan uemer bas verliesen
denn das ich darnach wirb
das ich in grossen ern stirb?
so ist dann gottes gütt so gutt
durch sinen manlichen mut
und durch die manheit der er dutt pflegen,
unnd durch der selben lieben frawen segen,
der durch die wirt volendt
die yn den hatt dar gesent.
wann kein gutt fraw nit enlat
die ein liebenn geseln hat,
die bytt got das er yn spar
unnd in vor allen dem bewar
das im sy mißczem,
davon er schand oder schaden nem.
herr, sol man uch wißheit gehen,
so lant euch nymer mer gesehen
das ir bulschafft weren thut.>
der brister sprach:< ach, fraw gutt,
ich wand, ich wer gelert wol.
aller erst ich uch danncken sol
der wißheit die ich von uch han.
ich kenn wol das ich hann mißton
an dem das ich das wolt wern
da von all wird und die ern,
dir darzu alles gutt enspringt.
myn ler das noch wol widerbringt
was ich sund mit begie,
wan ich hans leyder gewert ye unnd ye.
...
nun hannd uberwonden mich,
so das ich bulschafft straff nymerme
unnd sprich auch: benedicere!
unnd absolvir uch uewer schuld
unnd gib uch zu bus mit geduld
das ir uwer bulschafft walten
unnd drw gegen ym halten.>
do stund sie uff unnd bat yn do
das er nymerme also
bulschafft erdacht on arg list
denn da er arg warheit wist.
er sprach:< das thonn ich sicherlich;
wen hett ich recht bedacht mich,
ich hett es euch auch nit getan.
darumb sollentt irs nit vor uebel hann.>
die nachred
verholn ich da dannen gie.
sitt kunt myn hercz vergessen nye
der dr en unnd der steten frawen.
solt ichs vor mynem dot schawen,
als mich myn gemüt frewen det
durch ir unverkert stet,
die ich alldo vernam vonn ir.
ich brüff es auch zu seld mir
das ich so recht eben kam dar,
wann ich gedacht mir nye so gar
was hoer wird lyt an der mynn,
wer sie mit ungefelstem synn
dutt halten als dar zu gehort.
furwar sie sind an wicz bedortt
die bulschafft thund versmahenn!
myn hercz in frewden dutt lachenn
wenn es da vonn hört reden wol.
gott unnd die welt sie hassen sol,
die valschen klaffer, drüwen an,
die güt in gutt nit lannd bestan
unnd all ding zum besten wegen.
doch muß bös aller bosheit pflegen,
so wirt auch guts von gut vernomen.
das ist also vonn alter komen,
so las wirs auch komen hin.
ich hann hercz, mut und sin
der mynnen pfleger gebenn.
zu dinst will ich ir umer leben
mit steten druwen unverkert,
ob mir der sol noch wirt beschert
das ich so vil verdienen kund
das ein solich wip mir auch gund
fur ander lutt zudienen ir.
darnach stet ie myns herczen gir
unnd wil auch furbas darnach gagen,
dwil ich mag by mynen dagen,
wan mich erst rechter jamer zwingt
nach frawen gunst. darzu mich dringt
die recht dr die da wanet mit
der steten frawen. ich wond nit
das frawen pflegen sin lichter dr.
doch muß ein sorg mir wesen nüw:
das ir nit vil uff erden sy
der hercz so gar alles falschen fry
sy als der da vonn ich sag.
wol im, wie gern er leben mag
an den sie ir drw hannt geleyt
so gar mit ganczer stetikeit!
ob er sie bekent als ich,
so dett er billich frewen sich
das er dar zu ie ward geborn
das inn zu frewd hatt erkorn
die drst ob allen wiben.
wenn indem won wil ich bliben:
das aller frawen stetikeit
zu eynander wer geleyt,
der aller dr must wesen cleyn
gen der drw die sie alleyn
mit stet an yn hatt gewant;
unnd solt er mir wesen bekant,
vurwar des wolt ich frewen mich,
wen er dutt billich vlissen sich
alles des da mit eyn man
lob unnd eer erwerben kan.
des ist wol wert die falsches fry.
nun land in wesen wer er sy,
und wunscht im heil, das ist myn ger,
war er ker, durch das er
in rechter lieb blib an ir stat.
wan wo er uemer anders dat
denn alles das ir will wer,
so wer er billich unmer
gott unnd allen frawenn reyn.
ist aber er ir zudinst alleyn,
mit stetem müt ir underthon,
in rechter dr alles falschs an,
so las in gott in selden leben
und well sin hilff darzu geben,
das er bejag wirdig lob unnd er
in irm dinst, unnd das sich merr
alczit lieb, stet, dr an in
unnd das ir iet weders nummer sin
noch willen gwint zuscheiden.
got frist in ir leben beyden
unnd las yn auch das heil bescheen
das sie noch offt ein ander sehen
in frewden unnd hoem mut,
und halt sich stet in siner hut
vor der arg brufer list.
das wünsch ich zu aller frist
unnd allen reynen wiben
die gerecht bulschafft driben,
unnd dar zu allen den mit yn
die in rechter dr an falschem sin
dar zu thond hilff unnd ratt.
den wonsch ich heil frw unnd spat,
wen bulschafft ist aller ern urhab.
zwar da bringt mich nymant ab
unnd wil auch wesen undertan,
dwil ich myn leben hann,
fraw venus, der werden mynn,
mit hercz, mut unnd synn;
des sol sie hann myn dr zuhand.
wan wo mir wirt erkant
das man recht erlich dient ir,
da wer nit zuhert mir
was ich dar zu gehelffen kund
mit lib unnd gutt zu aller stund.
dir zu dienen wer ich ring,
als obs wer myn selbs ding;
wan wo ein helfflich helffer ist,
der dir zu hilfft on arglist,
es sy fraw oder man,
der sich vor melden hüten kan
unnd kan auch reden unnd swigen,
dem soll ein keyser billich nygen.
do mit gib ich der red ein end.
das sie gott an allen selden pfend
die guten frawen ir frewd wern
unnd lieplich bulschafft thun verkern,
die man mit ern in zuchten halt.
des helff mir wunschen jung unnd alt!
amen.
liebesgespräch
unschalcklich wil ich fragen,< nu
thu bescheiden mich, fraw.
schaw, bitt ich dich, und rat mir eys.
heis stat myn girlich gedencken,
blencken hin und her far ich sinlos,
gros suffczen dragen myn synn.
bin ich ein mensch, das ist mir vergessen,
besessen so hatt mich ein bild.
wild stet es mir, fraw, dar umb schecz,
secz mir zu senden schmercz,
hercz und gedencken, ynlichkeit dar zu hant.>
< erfand sie das, myn freund, sag an,
kan ich nit raten dyner mein?>
< nein, fraw, ir wird mich erschrecken dut.
frut frewd mir nun drurn gitt,
sitt das myn lob ist grob unnd swach,
ach, gegen ir nach der ich stirb.>
< wirb iren gnaden uemer zu!>
< nu bin ich unwirdiger ir knecht
recht doch der mynn gnedig stat.
rat fruntlich, fraw, mir daruff wol.
sol sie myns dinsts geruchen,
suchen wil ich durch sie all lannd.>
< erkant, frund, ist mir nit, doch hor:
stor vor ab unczucht, rom vermyd,
lid an dem lib umb frawen er,
ler al hubscheit gar, vernym:
zym irm gebot uemer glich.
rich gedruwes muts soltu sin,
hin und jo fraw fur sich dar,
war nym zu ir,
verbir nit, sy fry, frisch unnd dinstbar unverdrossen,
verschlossen in dir und verswig:
sich das dich begnaden mag.
sag auch menglich guts nach,
enpfach geselschafft mit den besten
gesten, eruet dick dich unnd sist milt;
hilt dich auch hertlicher strick,
erschrick nit hart, gnad dir beschicht.
sicht das din drut gemahel, spil
vil gros sie drachtet,
achtet dinen lon
schon dusentvalt.
alt núw, nach und var,
zwar es wirt zu letczt doch schin,
in ir ersterckt doch gutter wan.
bestan machtu sin lieben dag.
hor, gnedig fraw, nueme gutlich dis:
gewis bistu von der ich sagen,
dragen wil ich dir ewig huld
schuld mir das zu keynem argen nyt,
gebyt mir wie es dutt myn drw,
bw frilich daruff, myns herczen brut,
drut myniglichs kind,
erfind unnd glaub:
raub mich mynr pin,
din gnad entschlus,
flus miltiglich zu mir din stur,
dür ist mir anders aller drost,
lost, fraw, din gnad nit selber mich
brich ab din ungnedickeyt,
spreyt mir din gnad, oder ich bin dot.
not duld ich umb dynen eynigen gunst.
kunst unnd vernufft ist clein an mir,
dir dannoch all myn begird seyt:
leyt hab ich nach dir dag unnd nacht.
macht du des hast,
ast seliger frucht,
zucht, wonschlich heil.
geil, fraw, mich sol machen
lachen in dynr lieb kund.
fund ich das nit, so gros wart
hart lydens an mir nye gesehen.
jehenn muß ich das cleglich.>
< es sy dir, drutt gesell, ein schimpff.
glimpff weistu unnd ern gnug,
gefug ist mir zwar bliben ein,
kein sonders thu mir mut doch.
joch dich erlas,
maß dich so sprechen;
brechen enkanstu mynen mut.
gutt fruntschafft hab ich mit dir sust.
gewust hann ich vonn erst nit so.
do ich dir nach dyner clag ryet,
beschiet ich dich als ich mich verstund;
unkund wir was
das nun din clag mir vergicht.>
< bericht hat dich, fraw, selig kunfft,
vernunfft wonschlich din bild schneid;
becleid mit frewdenricher wat,
bedacht ist synlich din jugent.
dugent wunsam,
stam adels bris,
vlis ist an dir zumal ergangen.
belangen umb dinen czarten grus
muß ich dann, werder turer lip,
wiplichenn wandels has,
was ußerwelt die welt nit hat.
dat mich din wird,
gird volg ich in lieber pflicht.
entricht hatt mich so gar din lust,
brust villicht, fraw, din gnad mir gan,
van gnaden rich. nein, das besorg:
borg drw mit wider gilt,
wilt du behalten mir myn leben.
geben hab ich mich dinem willen.
stillen myn drurn du solt,
holt fraw hochgeborn.
erkorn hab ich diner genaden bast,
vast mich dir haltet leyder streng.
verhenng das, fraw, nit, ich des bedarff.
scharff, strenng sind all din wort,
hort liebster mich din dugent zelt.>
< erwelt hastu dir ungemach.
sprach ich dir rat, es do kam.
nam das din mut uff myn erfern,
enbern will ich sin hin fur me.
stee, schrit,
ryt oder ge, la
da von ab,
hab gegen mir,
l, anders wer din pin erwert!
widerfert dir heil, das walt got!
gebot ich dir nye zu gewarff:
reden machtu grossen kumer,
dumer red ist vil gesprochen.
zerbrochen wirt nit myn meynung,
eynung ist mir die best wal.
zal dich darvon, in komer blib,
drib nit me red dann vil!
stil sag ich dir unnd offembar:
furwar din red sie wegen.
pflegen, frund, muß dir da mit gluck.
druck dinen smerczen, ob es so sy!
nie mich gelanng
kranck haben yemants uffenthalt.>
< gewalt die wil gnad han,
herman ich dich, fraw; angeschruwen
ruwen las dich myns muts; sterben
werben muß ich
gar on gewer.
gener den schaden,
laden dynen rum,
blum wonicklich unnd lieber gast.
rast, rü ist doch mir gar benomen,
komen kann ich des numer wider.
nyder mir das leg, dar an myn sun
thun machstu mir licht unnd schwer.
wer ich ein heyden,
leiden mocht dir myns jamers spalt.
gestalt hastu, fraw, hoher selden,
melden mus ich dir druwen bant,
zerdrant gegen mir din gunst wirt numer,
umer halt ich dir drw vest,
zelest also es erst an gie.
ye lennger du mir lieber bist.
frist, fraw, myn hoffen!
droffen sentlich
sich, fraw, myn ser:
ker das unnd wend!
endt gitt mir anders dies welt,
felt wunnen.
nen, la dich erbarmen,
armen jamerqual
dol ich frund unnd arg.>
< starck, frunt, wunsch ich dich unnd frum.
kum nit me so, es ist gnug gerett,
weth sie unser beyder gesprech.
brech ich nit ab, es wer unnücz.
schucz und mas zu allen dingen
gelingen dir well,
gesell, allzyt.
wyt sy din segen,
verwegen dich!
ich wil behalten eynikeit.
beit nit me myns drosts, dann ich keym
gheim wil sin, sprich
ich dir on all hellenn.>
amen.
der thron der ehre
ich meister in den kunsten,
wie schimpfflich ich mich schriben,
will dyner zucht zu gunsten
liplichen schercz in meisteryen dryben
unnd lernen dich die kunste myner schule,
unnd thu das williglichen,
wan du bist doch myn inniglicher bule.
drumbeten, fideln clingen
oder mercken in den sternen,
mit schwerten fechten, ringen,
das ist von dinen dingen nit zulernen.
gancz mich bedunckt an dyner pfisolmyen,
an glidern unnd an liben,
ein zymerman soll wol uß dir gedihen.
got hat dich wol gecziret
mit woniglicher schone,
din hercz liplich floriret
begriffen stet in zucht und eren throne.
nun will fraw mynn, du solst den tron erheben
hin zuder selden graele;
dar zu kompt dir das zymerampt gar eben.
der thron ist fin gewercket
vonn zucht unnd eren bynnen,
ußwendig wol gestercket;
lust, maße, schemde, glas, das sind die zynnen.
darynn din hercz erbeist uff fryem mute.
wie mochtest du ymer druren
die wil du hast den thron in gutter hute?
er ist zart sam lazure.
viel er in sunden nyder,
nye kunst ward so gehure
do mit man in erheben mochte wider.
brech er, so wolt all wirdikeit von dir husen,
die ulen unnd die kuczen
die wordenn in den schirweln mit dir musen.
dar fur wil ich dich fryen.
wilt du mit druwen lernen
das ampt der czymeryen,
so magst du wol ein fundament erernen
das dir den dron bewart vor schanden fellen.
so was du gereytschafft
darczu bedarffst, wil ich dir bestellen.
da ich dich schawte lesten,
do hort ich lute sagen
eynen uß denn edeln gesten,
man seh dyn heymut grobe heistern dragen,
vonn erst masart, strub unnd unbehawen.
man mag in allen landen
groe gens unnd auch zerbrochen krusen schawen.
solt solcher dron nun resten
uff umbehawen masten
mit grobenn, struben esten,
der fus wer ye zu schnod zu solchen lasten.
der rubin eigt das man in gold in finde.
man spricht, eym guten wirte
dem zympt gar wol ein erlich ingesinde.
ich hortt auch offenbaren
da selbest in den cziten,
der meister stund in faren
der solche strube holczer soll beschniten.
werestu des zymerampts ein meister,
...
so mochstu wol erkennen schedlichen heyster.
kunstdu auch wol besynnen
was du hast an dem throne,
an gott unnd fraw mynnen,
an all der welt dir selbs zu lone,
so wers gutt das du zymerholcz erkentes;
wan du wilt wol bedorffen
eyns steten, druwen, vesten fundamentes
des czymeramptes lere
will ich dry stuck erczelen:
erst, wie du solt der ere
ein holcz zu eyme fundament erwelen,
das wirdig sy das ein meischter schone
mit guldener gereytschafft
us ym eynen pfiler mach der eren throne.
darnach wie du solt schlichten,
krumen, segen, hawen
gruntwelen, schwellen richten,
das du nit einbrechest das holcz noch die geczauwen.
der kunst lyt vil an guten instrumenten,
auch sind nit eben alle
holczer zu solchen gutten fundamenten.
zu lest wie du dich sassen
solt mit dinen lynien snüren,
unnd kundest den pfiler massen,
das er stee fry vor fulen unnd vor dorren.
was hulff dynr zucht ob sie ein sprenczlin zwunge
mit wurfflin, huben, schellen,
das dir so gebruwet dan entswunge?
wan sich dan in dem meye
die beumlin lieplich lesten
mit leubern mangerleye,
unnd spreyten all ir czirheit uß den esten
und gelobent das sie drülich wollent fruchten,
uff das sie pfiler werden
des trons, gestifft von eren unnd vonn zuchten,
so soltu nit sin geringe
dem tron ein pfiler kiesen.
dich mocht ein schnell gedinge
den tron, die cost unnd arbeit thun verliesen.
wer dingt, der kan on bieden ubel wichen.
du solt auch wol bedrachten
das du nymant verschlahest unwirdiglichen.
er soll sin vollen wirdig
uff dem der tron sol resten,
recht, bequem, schlecht, volherdig
man spricht, der best kauff sy an dem besten;
daran ist kein verliesen, als ich wene.
sin zwig mochten sin so gutt
als ander gancz baum zwene.
beuget er zum ersten hawe,
so ist er swacher stete
unnd daug nit zu dem bauwe,
wan er zu allen orten wencken dete,
so yn die wind uß norden, suden, westen
icht hertiglichen dreffen.
daruff ennsoll der eren thron nit resten.
ob dich auch wol beduchte
das er sy schoner blute,
so wart ob auch die fruchte
sy als die blüt vonn dugentlicher güte!
manch schone blutt hat schnode frucht geczogen.
davon medea drurtte;
erst wart auch muter eva also bedrogen.
nym auch die gulden splisse
unnd riß ym ab die crusten,
unnd merck darnach mit vlisse
ob er icht sy untugentlich gebrosten.
wan brech er, so mocht er aber schneben.
man spricht, wer eins raste,
der seh darnach dwil er hab das leben!
las auch fraw mercke schawen
ob er die straube vonn osten;
du mochtest den geczauwen
wol schaden thün an harten, groben knosten,
die doch so czart gestempffet sind von golde.
licht mochten sie zurbrechen;
das czymer ampt dir dann gar wenig helffen solde.
sust solt du erst erwelenn
denn pfiler zu dem bawe,
dem du wilt gancz bevelhen
der ern thron, so das dich das nit berawe.
nun solt du mich vernemen furt in mynen synnen,
wie du mit eyner segen
des zymerampt erst solst begynnen.
mit dyner gulden saren
solst du es erst begynnen.
wurd er dann lutte karren,
so hat er nit vil helender frucht inbynnen.
so las in steen( er mocht din segen melden),
das die kraen unnd die ruche
din zymern nit beschimpfen noch beschelden.
lyt er din segen lyse,
so ist myn ander lere
das sich in keyner wise
din axt gering an in sich hawens kere.
wan heuwtest du aber heubt in die hage,
die spen dich mochten qwetschen.
erbeyd bis er sich selber zu dir boge.
noch dann solt du nit ylen.
gar weißlich dich bereyte
mit diner zymerbylen,
nit sy schnell mit hauwen; vil lieber des erbeyte
das er des czymern auch verlangen griffe.
so darff er nit gedencken
das du wollest danczen, springen ee man pfiffe.
darnach magstu yn quadriren,
um eckenn unnd runden,
schlecht schaben und boliren,
als dir not ist fur fellen böser sunden.
din liplichkeit uff allen orten secze,
das er in keyner wise
dins willens unnd dins gebets ye icht verlecze.
darnach solt du inn wusten
hin zu dins herczen grunde,
ob du icht findest an lüsten
unczucht in herczen, gedencken oder munde.
dann soltu din full axt liplich sencken.
was sich zu unzucht ruret,
das soll er nit begeren noch gedencken.
auch soltu ynne underrichten
zu lust unnd hohem mute,
all grobheitt vonn ym schlichten,
das ym unmas die synnen nit verwüte.
wo das nit schlichten kan din fruntlichs schaben,
so macht du mit bescheide
die raspen etwas herter lassen draben.
darnach solt du mit grumbelen,
als ich dich unnder wise,
yn in den pfiler pfelen.
dar zu hastu bar, hamer unnd kymysen.
recht fertig, demut, kusch unnd milde
das sind vier gutter holczer,
die an dem pfiler dan der eren bilde.
darnach solt du dan swellen
vonn manheit, wißheit, hute
denn pfiler unnderstellenn.
nie stunt eins zagens hercz uff stetem mute.
der soll auch nit ein dummer walden,
er mocht by gutem rate
das romisch rich vil bas in eren halden.
auch solt du gute wermen
slahenn uff die vier grumbelen,
die dir den thron beschirmen
vor ungerecht; die erste mach vonn helen,
die ander mach vonn stete, das ist myn lere,
die dritte vonn gedulte,
die vierde sy ein zuchtig gut gebere.
ere ist uß solchem orden
das man sie muß bewaren
vonn swachen, bosen worten;
so sicht man ere in hoen wirden faren.
ich weis nit wes man sich erfrewen mochte,
oder was man vonn ir hielte,
wann sie nit by ir hett ein gutt geruchte.
helenn ist die beste hude
der eren in der mynne.
vor cleffer, nyder spude
nit wolle sagen so was dir ist zu synne!
dick er bedrogen wirt der vil gedrwet;
nye wegetan hatt swigen,
dann sprechen zu dickmale hatt berüwet!
zu der eren gehort stete,
das darff ich nit verkunden.
wer an eren wencken dete,
der kom zu schaden, schanden unnd zu sunden.
wer sich uß hoer eere wil bewegen,
er kund dan uffwart fliegen,
er must eins dieffen, sweren vallens pflegen.
lieb schawen unnd sprechen,
lust, frewid unnd din begirde
must du vil dicke brechen,
wo es der eren bos geruchte gebirde.
das ist gedult, unnd ist ein gutte werme;
die fug auch in den pfiler,
wo hin das er sich kere oder beterme.
die vierde werme ich prise
an myner liebsten frauwen,
wan ich in venus wyse
mag ir geberd so myniglichen schauwen.
unnd wer sie nit so ußerwelt schone,
ye doch ir wort unnd wise
die eugten das sie drüg eins konigs krone.
das best an wibes hulden
das ist ein gutt gebere,
in einem fenel guldin
furt es ein gutt geruchte vor der ere.
sind der rubin so glanczen hat gebere,
wer wolt ine des beczyhenn
das er innwendig kißling were?
daruff mit fryem mute
magst an den throne beschliessen
trost, liebe, gunst unnd gute
unnd küsche blicke twers unnd widerschiessen.
da magst du wol das winckel ysen uben,
das creyen unnd ruche
das schlos der gunste unnd gute nit enpruben.
las dich auch nit verdriessen
denn pfiler sust zu erkiesen,
huwen, schaben, schliessen;
so kann din ere an wirden nit verliesen.
es ist dir nott unnd lont auch wol der mude.
wordest du des throns beraubet,
wer solt dich dann erfrewen diner gude?
woltestu auch nit mit synne
denn pfiler sust bereyden,
dir wurd uß dem begynne
leyde, ungemach, darzu ein drurig scheiden,
brech icht an denn crumbelen, wermen, swellen.
wer durch ein susse fulle
sich hangen liesse, den wolt ich zu dir gesellen!
an lere ich dich zu leste
wie du denn pfiler solt behuden,
das er nit dorre, faule noch verreste.
halt doch din gunst in rechter ganczen guden,
da by besteet ungeleczt din wirde.
las nit so balde gelden;
als sam er dingt, so meert sich sin begirde.
doch lieplich zu ym stelle
din hohe wirde nydder.
bis magt, fraw, geselle,
er soll din herr und auch din knecht wesen widder.
hercz, mut unnd synn der soll er genczlich walden,
doch wo din ere soll schieffenn,
da solt du zu der hannt das ruder selbs halden.
sich selber zu dem throne,
das ist die beste hude.
so helt der pfiler schone
den throne debaß in dugentricher gude.
helt dann der throne den pfiler widder,
so sten sie veste begriffenn;
dwil ir eynr steet, so felt ir keyner nydder.
den throne durch artus milde,
nach allexanders adel,
nach absolons gebilde
noch durch oetes richtum nit versadel.
by hoer dete bis ym nit fremde an hulden.
man spricht wol in gemeyne
das kopperin schint, unnd ist doch bynen gulden.
din gunst ym nit entwende.
wie wol din gutte flusset
ye me ye me on ende,
unnd hat ye nit demynder, wie wol sie gusset.
der heuptman soll der bute haben vorteyl;
wo des auch nit geschee,
du findest, her zwifel wiset ein scheydens urteil.
ye doch nach holder güte
las yne verlanngen czwingenn.
verlanngen kan gemute
uff mynnen gernden senten komer bringen
unnd macht des herczen lust und lieb dest grösßer.
ye me der falck ist grifftig,
ye me ist reyger gernn ym desüsser.
was man erwirbet ferne
unnd gilt in thurem kauffe,
das hatt man also gerne;
das selczen liebet nach der welde lauffe.
dar umb din hant, din munt, din lieplich blicken
soll sues unnd selden drostenn,
so kan fraw myn lieblich verlangen schickenn.
durch susse unnd selten sture
dut lieb in stete sweben.
nye dings was also dure,
es wurd unwerd, wurd es wolfeil gegeben.
wer sam der ryn ein flus vonn malmasien,
sie gult nit eynen heller,
man kocht sie den geburen in den bryen.
sust magst du etwan schliessen
des holden drostes bronnen;
er mocht so stete fliessen,
unmase machet wonne zu unwonnen.
auch mocht da von fulen der pfiler von bynnen.
zu vil in allen dingen
ist hinderlich, das soltu wol besynnen.
las dich ye nit verdriessen
zu gutter czyt zu scheydenn.
uß scheidenn kann entsprissen
die widerkunfft, dar zu begirlich beyden.
hett nit gescheidenn von orilencz der frye,
so wer auch nit erfreuwet
durch widerkunfft die bedrubt amelye.
wer auch so hart din hercze
geneigt zu mannes hulde
das nit verlenglich schmercze,
zu cziten scheiden, leyden, myden wulde:
das brich enczwey, dar zu hast an die zangen.
man muß der eren zu willen
dick hann mit gedult lieplich verlanngen.
ye doch mit drostes hulden
solt du verlennglich myden
gar mynniglich verschulden.
on dorren mocht er es die leng nit erliden,
blib im des trostes bronnen also beschlossen.
wann dinstes sunder dancken
vil manigem druwen diener hat verdrossen.
wer solt dir synn und hercze
umb alles verlanngen geben,
unt truwe umb senten smercze,
lust unnd lieb umb ytel drubig lebenn?
des marcks solt her jobpen wol verdriessen.
wiltu mit falcken guffen,
so mustu ym by wilen luder schiessen.
er soll durch din genade
thun ritterlich in vehden,
darczu ich genczlich rade.
du solt ym nit den drachen kampff gebieden
noch schieffen uber mer zum heilgen grabe;
er mocht sich lassen duncken,
du effest yn, unnd brechen selber abe.
ob er kleyne verspode
dins willenn unnd geheissen,
darumb ubergib yn nit in ungnade,
las druwes dinstes yn genyessen.
ein gutter henngst, der wol und sanffte drabet,
denn soll mann nit begeben
ob er zu lannger czyt ein wenig snabet.
sust steet die drytte lere
ynn mittel unnd in massen,
unnd mag dich duncken swere,
sind du din gunst solt nyder zu ym sassen
unnd do by doch in grossen wirden halden;
unnd solt ym drost verczucken,
dar an dir soll hercz, mut und synn gewalten.
ja du solt ym poliren
zuvor uff allen ecken,
das er nit soll begiren
des du dich an dugent oder eren mochst erschrecken.
was er dann will, das solt du ym nit weygern,
so bistu magt unnd frauwe
und magst in grosser wirden nyder steygern.
du must din thun unnd lassen
uff zirckels massen seczen,
din drosten also sassen
das din gelimpff die cleffer nit enleczen.
lyden, scheydenn, myden nach gebure!
vil besser zwirnt gemessen
dann dum gehauwen sunder lymen snure!
wolt yne auch wer beclagenn
unnd sin geselschafft schelden,
das soltu helffen dragen
unnd lassen yn des nit engelden.
er mag nit gethun das yderman kund behagen.
auch mag man wol verkeren
was man dut, da von wil ich dir sagenn.
ein dugentlicher alde
mit titen, sinem kinde,
nach blumen zoch zu walde
und hat ein eynigen esel zu gesinde.
daruff sas er, titen lieff by sitten.
da sprach man, der jung lieff sich
zu dot unnd er wolt sanffte ryten.
do lies er tyten riten.
do hort er von eym andern,
er wer uß sinen czyten,
er kund vonn alter furter nye nit gewandern.
do sas er schnell by tyten uff der habe.
do sprach man das er raste,
er wolt den esel balde ryten abe.
er lies denn esel ledig.
do sprach man das er were
unsynnig unnd unsittig.
zu fus zu geen yn beyden wer zu swere,
man soll die esell billich sacken.
do meynt er es zu dreffen
und wolt den esel dragen uff dem nacken.
noch hat er es nit gerachet
es ward vonn dem geferde
beschimpfft und auch belachet.
da er das sahe, da meynich das er lerde
den sonn das er do beste mercken solte
unnd dencken uff das ende,
und las manchen claffen was er wolte.
das ich nun wolt bramsiren,
sam wysen ich begunde,
das wolt man mir verkeren;
man sprech vor war das es mir ubel stunde.
nun ich sust fry unnd rochlas leben,
so kann ich nyemants finden
der mir zu wibe wol sin dochter gebenn.
das ich nun wol begunde
zu blasenn unnd zu duten,
man sprech, das mir wol stunde.
was soll der ungeschlachte by den luten?
nun ich bywilen dicht in mynen synnen,
vil manger soll wol sprechen,
ein gutlich wip enczundte mich von mynnen.
das solt du wol vernemenn,
als ich mich nun vermude.
doch las dir dies geczemen,
ich hanns gemacht einfeltig und in guede,
in schlechter meyn unnd offembare,
unnd will da mit beczalen
das ich dir schuldig bin zum nuewen jare!
amen.
hermann von sachsenheim, die unminne
sy es uch unverdrissen,
so merckent myn gedicht.
mit jagen, birsenn, schyssen
wirt manig edel thier so gar entricht
das es die ruden dick und offt erlauffen.
wer das nitt recht besint,
den sol och nyeman tuer noch wolffel kauffen.
mang jeger thum, unwisser
nympt sich vil tagalt an
unnd kent doch nit die rysser,
hoch abgestreiffet dort uß hirses ban,
die doch ein ieglich jeger soll erkennen.
die spur ist meisterlich,
man soll sie billich herr unnd meister nennen.
on alle bispel dichtenn
ist nit ein cluger sin.
wer nit das krum kan schlichten,
der fert billich mit andern geuchen hin.
doch nit all sprach eym dichter sind erlaubet:
dem hund nit wol gelingt
der uberlaufft und auch zuferr ufstaubet.
der selben bin ich eyner,
ich uberlauff gar dick.
vil byspil gros unnd cleyner
flicht ich zu hauff in etlich zwifell strick,
das es die thumen
dauwen wenig mercken.
das las ich on ein heil,
gott wel unns all zu hohen selden stercken!
wer kluger syn historigen
mit byspil uber dichtet,
by dem ist kunst verborgenn,
doch das er die kruem hab geschlichtet,
unnd nit mit etlich benczen, rimen groben,
den sol man nach sym tod
gar billich ruemen, brisen und auch loben:
vonn eschenbach der eine
herr wolffram ist genennet,
vonn labern nit der cleyne;
der beyder kunst ich hann also erkennet
an ruemen, worten, silben wolgemessen.
ir kunst ist meisterlichen,
hoch uff gedichtes stul sind sie gesessenn.
hie mit sy angevangen
ein nuw gedicht unwiß,
darin ich ger der stangen
als eynr der kempffen will durch lobes bris
und doch nit ficht us manlichs mannes dursten:
das stell ich hin zu gott
vorus, dem aller hochsten himelfursten.
mann spricht unnd ist auch war,
die mynn hab gros gewalt.
doch merckent sunderbar
wie das es umb die unmyn sy gestalt.
unmyn all mynn kann ubercluegen,
on allein die mynn
die unns zu gott kan bringen unnd auch fuegen.
unmynn kann wonders vil
by furstenn, grossen herren.
sie schust zum aberzil
unnd acht nit ob sie etwan ein ferren.
den bolcz latt sie bym aberzill lanng steckenn.
wer unmyn kennen wol,
der schaw den telphin unnd die armen geckenn
unnd annder ir genossen,
der ich nit nennen will.
unmyn legt dick ein blossen
und achtet nit: ja wer verlurt das spil?
sie spilt den wurffel kurcz in allen schanczen.
unmynn zerstoret frewd
mit eren schimpffen, singen, springen, danczen.
da unmynn ging zu schul
unnd sich magistrirt,
da greiff sie nach dem stull
der hie wol alle cristenheit durch zirt.
ob ir der griff nun sy als wol geraten,
das stell ich zu dem babst
unnd allen sinen undertanen prelaten.
der datt will ich geschwigenn,
es hatt ein zwifell knopff.
einer wolt die warheit gigen,
da schlug man im die gigenn an denn kopff,
das sie zerspranng so gar zu cleynen stuckenn.
doch volgent mynem ratt:
hutt uch vor etlich der gelertten duecken!
sie hannd ein wechsen nasen,
das sag ich uch furwar.
hett eynr zu wien ein basenn,
so sprech er bald, sie wer sin muter zwar,
und wolt zu koln ein heiltum uß ir machen.
wer mich da mit bestricht,
ich swig, als drug ein muß vor mir ein bachen.
unmynn wirt nymer heysser,
wie lut ist ir geschrey.
o roemischer vogt und keyßer,
unmyn fur dich kompt dick unnd mangerley.
nun bis glich in allen widerparten,
bedenck auch: unmyn
dich hat gesmecht an dinem edeln gartten.
des soltu nit vergessenn,
so kunfftig wirt die zit,
unnd huffet widermessen,
unnd nit als salcz das man gestrichen gyt.
man huffet antwerck schir und auch hie buchsen.
zuch uber orn die hut
den schalckhafft wolffen, hunden und auch fuchsen!
ye doch soll by gewalt
genad auch hann ir sedel.
unmynn ist ungestalt,
sie krencket dick des suessen meyen wedel
so gar mit ungetruwenn, scharpffen winden.
ich meyn die groben diet,
an den man selten thutt gnad finden.
dir wirtt noch wolgelingen.
darumb bis unmynn on,
hoer nit syrenen singen,
hutt dich alczyt vor irem falschen donn!
ich meyn die ungedruwen, argen juden;
sie bellen widerstrit,
als in eym hoff eyns richen meyers rueden.
nun hin, des sy geswigenn.
merck, adelicher stam:
unmynn hat angesigen
eva dem wib unnd auch adam,
die gott zum allerersten hatt geschaffenn.
unmyn gesiget noch
an munchen, nunnen, leyen unnd auch pfaffen.
unmynn hatt angefangen
nach fiat bald dem wort:
ich meyn der edel brangen
von lucyfern unnd sin gesellen dort,
die umb unmynn vonn himel sind gestossenn,
als manchem noch beschicht,
die sich in ir geselschafft wollenn genossenn.
sust merckent mangerley
was unmynn kann gefügen:
den ungedruwen kay
denn wil ich hie mit luczel worten rügen.
er schlug den fromen abel sinen bruder;
da mit bannd er sin sell
uff lucipers hellischen falcken luder.
joseph verkauffet ward
vonn sinen brudernn allen.
do czogt unmynn ir art
mit ungedrüwer, valscher nydes gallenn.
das doch dem joseph kam zum aller bestenn
der kauff bestetigt ward
den ysmaheliten, sunder fremden gesten.
ein kauff der aller dürst,
des nyemann soll vergessen,
unmynn, die ungehurst,
die schuff den selben kauff zu winckelmessenn
in judas hercz, dem nydisch ungedruwen.
was hulff das er sich hienng?
in batt doch nit sin bytter valsches ruwen.
der kaufflutt sind genug,
dy mandell unnd on fygen.
es hatt nit alweg fug
by siechen harpffen, rotten unnd auch gygen.
wer do alles kauffen wolt volenden,
der mocht sich selber wol
zujungst mit nott unnd sehenden augen blenden.
ir wisenn hannd gehoret
was unmynn kan verclugenn.
myn synn sich nun enboret.
und wil unmynn zum besten wider fugen.
unmynn die wil ich rumenn unnd brysenn,
unmyn kann wol mit recht
unrecht mit kunst zu allem rechtenn wysenn.
heyliger vatter, merck
( ich meyn dich, babst gehur):
din unmynn krefft unnd sterck
uff erd genn aller valscher creatur,
es syn leyen, munch unnd auch die pfaffen.
unmyn soltu hann
gen allen den die unmynn wollent schaffenn.
besunder din prelaten
die soltu reformirn
unnd vil der advocaten,
die sich mit undrw brysen und auch zirn.
das soll din heilikeit in nit gestaten
unnd all hoffart wern,
besunder den mit den beschornen platten.
der unkusch muß ich geschwigenn,
wan sie hat obern hant.
wolt ich nach gamssen stygenn,
so durfft ich wol eins ruhen velsen want.
wurd mich durch has der steinbock den ab streiffen,
so wutt ich durch den schne,
als in dem gebirg manig jeger thut uff reiffen.
geistlich person besunder
wil ich mit straffenn luczen;
wer bleczt den alten blunder,
der wil sich nit mit nüwen cleydern müczen.
wer singt zu lutt, der mocht wol werden heyser.
das merkent, edeln fursten,
voruß der hocherwelte romisch keyser!
mit byspil underscheidenn
soltu recht mercken mich.
drag unmyn gen den heydenn
unnd auch gen allen falschen sunderlich,
der du sichst vil umb dich mit dinen ogen.
man spricht, sie zwahennt dir
mit drübem wasser on all laugen.
ich meyn die procuraten
und ir genossen vil;
hie vor die hann auch kratten
unnd brufften auch der stunden loff unnd zil,
und ist leyder nun so gar geschwigen.
unadel ist zu ferr
uß dieffem dal uff hoen berg gestigenn.
vil pfiffer unnd drumpetter
hannd dick ein gros geschrey;
das pulver us salpeter
macht man mit listen also mangerley,
das es die thurn unnd die huser kann gefellen:
die frumen uff zu gott,
die bosen ab zu judas, irm gesellen!
das woll wir gott lon waltenn
unnd auch sin muter zart.
ir jungen unnd ir alten,
secht her unnd schauwent an den mynen bart,
wie der vonn alter ist so wis gewachsen.
mann spricht, der edel salm
der kam vonn erst vonn eynem groben lachsen,
so er die wurzel bysset
dort in dem murgental.
wer sich gros schanden vlisset,
der wirt nit babst zu rom noch cardinal.
o junger man, thu dich des bestenn vlissen,
hutt dich vor sund unnd schannd,
so thustu an die rechten wurczel byssen!
denn hohen adel rürenn
wil ich on alles smeichenn.
sie messenns nach den schnuren
und schnyden doch gar dick zu kurcz das zeichenn,
da mit der baw wirt gancz unnd gar verhauwen.
ich meyn der eren sal,
den man solt billich raumen unnd schauwen.
ich meyn die herren grossenn,
die svat denn adel krencken
mit jegern ungenossen.
sicht man das wilbrat an dem sattel hencken,
von dem gesmack die ruden sich uß dreyen.
sie habenn edel falcken
unnd beyssen doch mit rappenn und kroen.
das wer ein schad geringer,
als danckbart sprach zu hagen.
die gucken durch die finger
unnd müssen doch die burden helffen dragenn,
so man zu jungst das bad wurt uber schuttenn.
ich thumer red zu vil,
es mocht villicht den heiligenn man bekrutten.
des predig wenig hilffet,
als auch thutt myn gedicht.
wie lutt er schrid unnd gilfet,
so wil es doch der adel mercken nicht,
zum eym orn yn, zum andernn uß gedrongenn.
wer iecz das wider effen kann,
der hat am dancz die guglin hoch gesprungenn.
ir furstenn hochgemessenn,
ich man uch drw unnd eyd
das ir nit wolt vergessenn
ann marien, der keuschen, reynen meidt.
die hat unmynn genn allen boesen dingen.
der spur der volgent nach,
so mag uch hie unnd dort destbas gelingenn.
die dieb unnd rauber fliehenn,
hoffgallen, kleffer auch,
vonn sund und schand uch ziehen,
nit gedencken als ym sumer dutt der gauch.
lannd yn dem hag die edel vogel singen,
ich meyn die frauwen ret,
der stym hilt wol uff bergenn unnd in clingenn.
die argenn soll mann schuhen,
unreynn ist ir gewalt;
dem furstenberger dühen,
also das er sin suees wol behalt
unnd nit zulanng uff dreßtern lassen ligen.
behelt er dann sin farb,
so mag die lenng ym nyemant angesigen.
edler leo besunder,
nit hab fur uebel mir
das ich dich muesch darunder;
myn warnen ist in ganczen truwen dir.
huett dir vor allen falschen, untruwen vogeln,
beschrot yn das gefider,
ee das sie werden flück unnd hoch gein dir uff gogeln!
trett her, ir ungetruwenn,
ich mein dich, swacher adel:
mit eynem byspil nuwen
beschrot ich dir mit listenn dinen wadel,
und doch ein teil die federn lassen stercke;
vergifft mit eynem stral,
ein wund gar selten heilt on streymen, masen, fleckenn.
wie swig ich tummer dauber
alslang von hutlins teil?
ich mein die dieb unnd rauber,
die all zusamen horen an ein seil,
der eyn zum swert, der ander hochgestricket,
den heuptman sunder auch,
der heimlich pfeffer under zucker spicket.
wie kund ich gar durch lutternn
der welt unrein geschicht?
ja, wer es win von zuettern,
so hett ich bald unnd schnel davonn gedicht.
so ist es win vonn muscatel besunder,
der edel malmasy
hatt sich gemüscht mit lantwin auch darunder.
wer eynem stummen rümet
unnd wincket eynem blinden,
der hatt sich gar versumet,
glich als iecz den ebreyschen kinden
da hilffet weder rümen noch das wincken,
sie nemen den den dauff
on falschen glauben sunder struchenn unnd auch hinckenn.
mann sprichet, wa zwen blinden
in einer heissen aschen
ein glatten pfennig vinden,
von den so hebet sich ein michel daschen.
yeglicher meint, der ander hab yn funden;
alsus wirtt manig stritt,
und doch nit fast mit helmen uff gebunden.
undrw ist nachgebür
dem adel unnd denn stetten.
es machet hagel schür
und schuhet weder vesper noch die metten,
cumplet und prym; das gilt yn alles gliche.
nun schawend wie undr
so offenlich genn unns zu land her schliche.
ein gauckler unverdrossenn
soll billich hann ein knecht;
mit hunden ungenossen
vecht man gar dick das wilpret widerrecht.
ich meyn die hund, die sind der grossen herren:
in armer lutt wilpandt
die vahen ieglich rech, also thun die ferren.
zu dinst eynr werden frauwenn
han ich dies red gedicht.
mit eussern augen schauwen
ist mir gar fremd ir zertlich anegesicht,
als ich sie sich verdacht in mynem herczenn.
doch ist myn dagalt cleyn
mit edeln falcken beyssenn unnd auch scherczenn.
sust hann ich gutt gedruwen
zu eynem falcken gutt,
der fleugt nit gernn mit huwen,
als manich fremder grober blafus thutt,
die sich die ülen lassen gern bekrencken.
dannck hab der edelfalck,
der sinen mantel kann zubeyden syten henckenn,
da im die wind her wehenn
gar scharpff und auch unlind.
aglastern, rappen, kroen
die fligen durch einander gar geswind
unnd kunden sich als edel tuben zogen.
vor den soll man sich hüten
unnd nit zu gros heimliche voryn eugen.
ich meyn die ungedruwen
nachgaffer allgemeyn;
man solt sie billich bluwen
mit knütteln gros, die weren nit zu cleyn,
vor kungen, fursten, herren und auch frauwen,
die mangem reynem wib
mit claffen thun gancz all ir eer verhauwen.
ein reynes wib gehür
kann nymant übergesten.
ich hans für abentür
unnd zel mir das wol selber zu dem besten
das ich sie noch mitt innern augen schawe.
sie ist mynr frewdenn sal,
ein meyen insel werd, myns herczen awe.
hie mit sy uß gesungen
dies red unnd hab ein end.
ir alten unnd ir jungen,
nit kerent hie das antlicz zu der wend,
vernempt mynn tagalt, die ist ungemessen.
wer das besinnet recht,
der sy geduert unnd heis der unvergessen.
die unngedaufften narren,
mit sunden ubersundet,
die glich ich zu den pfarren
da kein ampel nymer wirt enczundet,
unnd alle lichter sind darynn verloschen;
ich meyn dich, unvernunfft:
du hast dick manch ler stro gedroschenn.
wibes bild besunder,
hutt dich vor argem struchen!
es hatt mich fremd unnd wunder,
wer sich in dem summer thut schuchen
unnd in dem wintter hicz wil ersticken.
doch manig vogel wild
sich vahen lat gar heimlich in den strickenn,
die im die weidlut stellen
verborgen in dem wald.
gutt frawen unnd gesellen,
hutt uch vor argen listen manigvalt,
land uch das kuczlin also nit bedriegen!
manch lümrutt under klob
wirt dick gemacht mit undrw unnd mit liegenn.
was uß dem fusß nit ysset,
hort nit inden wiltpan.
manig weidman des vergisset
unnd nympt sich dogen edler vogel an
mit falschen stricken, ricken unnd auch neczen,
und understunden auch
hoch wild mit groben hunden, rüden heczenn.
da by las wirs belibenn,
der deding ist genugk.
solt ich es als volschriben,
der welte unfug und auch iren fug,
so mocht ich wol in daben wiczen alten.
nun hin, das stee zu gott,
der aller ding kann pflegenn unnd auch walten.
dies sy uch, fraw, geschencket
zu wilkum, hooehe frucht!
so sich myn leben krencket
und hynnen fert die sell mit schneller flucht,
als andern alten gewonlich in dem merczen,
so brennent, gott zu lob,
fur mich zudrost, ein pfuendig wachsen kerczen,
das die auch werd enczündet
loblich von uwer handt.
hett ich dann fast gesundet,
ich mein, so wurd es als darvon zurdrant.
des hann ich hoes hoffenn unnd gedruwen,
gott mus die edelnn falcken
und luciper glich all die argen huwen.
ich meyn die valckenn edel,
die mann nitt sicht beschroten
an flugeln, fettich, wedeln,
unnd auch nit singen alter pfiffer notten.
allein die rechten musica volbringen
mitt süssem seytten spil
hortt man vor gott die engel loblich singenn.
zu denn wol unns auch helffenn
die konigin gnadenn vol!
wir sind doch die welffenn,
die von irm sun sind erquickt wol.
ich meyn ein krucz, des starcken leuwen styme,
alsus er unns erlost
mit hertter, bitter marter schwer unnd grymme.
amen.
hans zukunft, das goldene jahr
der werde got den hochsten tron
gar adellich volkommen schön
gewalteglich hät besessen.
geformet und gemessen
hät er mit siner goettlichen hande
himel und ertrich, lút und lande,
die vier elementen, luft, wasser, erd und fúr
und dar in alle creatur,
was da lebt zams und wildt.
nach im geformet und gebildt
hät er den menschen súnderlich;
lob und danck ich im sprich,
sit er uns hät gegeben
sin lib und och sin leben.
zit, wochen und och die stund,
ön gott das nieman anders kunt
geschicken und gefuegen
und dar zuo úber kluegen
yetlichs besonder uff ein zil,
als lang als er uns haben wil.
das jar in vierú geteilet stät,
yetlicher teil dry monet hät:
glentz, summer, herbst, wintter zit,
alßo das jär quatiert lit,
gemessen in vier glichú teyl.
hie mit an vacht das glentz mit heil,
wenn des mertzen krafft gat in
und des klaren sunnen schin
schön durch lúchtet berg und tal.
alles das den wintter val
gewesen ist mit leyde,
blümlin uff der heyde,
viel, blümlun und der kle,
die grünent wider umb als e.
den mertzen und den abrellen
sicht man das lob uß schnellen
dringen uß den zwygen;
die vögel númen schwygen.
den das uns der may nachen tuot,
das bringet uns die suessen bluot,
wiß gemuest under rot.
hie mit zergat des wintters not,
her wider kumpt der vögel schal,
galander, tröstel und nachtegal
mit iren suessen dönen;
die jungen sicht man sich krönen
mit schappeln und mit rösen,
gemaht uß zittlösen,
mit lilyen durch florieret
und gar adellich gezieret.
mencklich der zitt sich froewt,
wenn man sicht geströt
mit blümlin feld und anger;
alles das wirt da swanger
das uns frücht und frout birt,
dar nach uns volkomen wirt
gen dem summer gantze,
wenn sich streckt der sunnen glantze
und uns nachet unmuoß
und die monat jonius und julius:
die zwen bringent soeliche krafft,
was des suessen meygen safft
der sin bluot erzoeget,
die zitt sich dann erst oeget,
wenn der ögst gät in
und des klaren sünnen schin
die fruht begint denn masten.
die schúren und die kasten
werdent alle gefúllet vol;
was ee stuond wan und hol
und der wintter het erhúlt,
der summer frölich es erfúlt
mit manher hand genúcht.
der zart got soeliche frúcht
der welt uß krafft der erden
zuo lieb und tröst lat werden.
dar nach so kompt uns dann her
ein manet, heiset september,
der súbent nach dem glentz,
der uns die rosen krentz
und gruenes lob verblichet.
der summer dann hin wichet,
die zitt sich dann verstellet,
der herbst sich selb dryt gesellet,
er fúlt uns die keller mit win.
wäs mag zum essen besser sin!
kappas, kol und ruben
verbirgt man in die grúben;
was man den wintter haben muoß,
das uns tuot des hungers buoß,
das tuot der alles in samen.
das obs von den bomen,
öpffel, biren und och die núß,
die lat der herbst gar wenig dúß.
hie mit das lob wirt rissen,
falwen und och grissen
sicht man berg und tieffe tal:
wäs ee gruon was, das wirt dann val
von den suoren kalten winden.
die warmen tag verschwinden,
die langen necht die kuolent scharpff;
warmer stuben man denn bedarff,
wenn uns die begriffen,
schne, regen und riffen
und des argen wintters pin.
wer denn hät gesamelt in
inder liechten summer zitt,
das er den wintter stille litt,
der hät sich selb versorget wol;
menglich es betrachten sol
und gedencken spatt und fruo,
wie er den winter habe ruo,
wen in begrifft des wintters not,
der alles das ersterbet tot
das den summer perhaft ist.
nuo helf uns got, der werde crist,
das wir das jar also vertreiben
und in seinen huldenn pleiben
glentz, summer, herbst, den wintter umb,
das es uns an dem leibe from
hie und an der sele dort,
das wir den summer soelichen hort
und sotten frucht ein lesen,
das wir daz jar genesen,
wen uns begreifft des wintters haz.
mensch, fuer dich solt setzen daz
und merck wie ich dir han gesútt
und das jare hän uß gelútt,
das solt du reht wol verstön,
als ich dich wil wissen lön:
die vier zytt bedueten dir gelich
zweintzig jär mit froeden rich.
in diner jugend und bluot
lebst du krefftenglichen und wol gemuot.
das glentz betútet din liechten tag,
die zitt ein yettlicher mensch wol mag
lernen zucht und tugent.
ein man in siner jugent
der sol sich flissen frue und spät.
das man kain arge misse tät
her nach von im muog sagen.
wer insinen jungen tagen
herwirbt wirdikeit und er,
der mag sich fürbas ümer mer,
wenn er beginnet alten,
mit selikeit behalten.
noch mer verkúnd ich dir fuer war:
dar nach so komen viertzig jar,
das du gewinnst maneskrafft;
die zit solt du sin wërhafft,
reht als der edel súmer fruot
fruchtig saemen peren tuot,
der früchten allen vollen git
drye manat biß uff herbstes zitt,
alßo biß werhafft frue und spät;
die jär die dir got geben hät,
die soltú nútzlich legan an,
das bed fröwen und och man
das best von dir sagen.
wiltu got wol behagen
und behalten sinen gunst
fúr silber, gold und edel kunst,
fúr alles das uff erd mag sin,
so hab got lieb in dem hertzen din.
nit lauß dich verdriessen
ob dich die armen niessen,
als ich dich wil bescheiden:
arm nackent lüt bekleiden
du solt, die hungerigen spisen,
die ellenden in din herberg wisen,
tugentlich empfahen.
froelich ön alles verschmahen
die siechen solt du laben,
schaff och die begraben
die arm und ellend sterben,
so macht du huld erwerben
umb got in sinem höchsten tron
gar tugentlich und schön;
gefangen lút man troesten sol,
mit soelichen sachen macht du wol
lib, hertz, muot und sinne;
wär ruow, göttlich minn
das sint die edeln kasten din,
da du die súmer frúcht tuost in
und soelichen samen dar uß gebirst
das du fúr got geruomet wirst.
noch einen rät gib ich dir,
mensch, des soltu folgen mir:
wenn dir nachent sechtzig jär,
zucht und hoher tugend fär
und stell nach gottes hulde!
betracht wie du din schúlde
gegen got muegest gebuessen,
die wile du uff dinen fuossen
moegest loffen und gän!
all mißtat solt du län,
ee dir abgat ditz krefftig zit;
die jar die dir got git
krafft und macht mit eren,
gegen got solt du dich keren
und gen im versachen;
wenn du beginst schwachen,
als die herbst moenet koment,
die zit die dann häst uß genomen,
also nimst du wider ab
und nyder hin zuo dinem grab
und ylest ab zuo der gruob;
din ögen werden dir dann truobe.
wann dir dann nachet achtzig jär,
din bart und och din falwes här
die beyde werdent dir griß und grä,
din roter múnd wirt dir blä,
din liechten wangen werten fal,
din hopt blüt und ytel kal,
zelten werden dir dein bain,
die füß stest du an mengen stain,
din ruck wirt dir uß gebogen,
din lib begint dir nogen
und gegen der erden nigen.
wenn du beginst hitz sigen
und dich begrifft hie der tod,
o mensch, des ellenthaffte not
solt du vor gedencken än!
ist das dir got der selden gan
das er dir lengert zyt und tag,
soelich fruocht vor in trag
das du dort muegest haben nar.
an gottes dienst du dich nit spar
und versorg och die sele din,
als man den herbst tuot sameln in
das man den wintter haben sol.
vor hin lät man ruomen wol,
subern und fegen keller und faß.
mensch, das merck und biß nit laß!
wiltu dich nit versawmenn,
sybren unde raumenn
solt du dines hertzen schrin,
volkomne ruew gentzlich darin
solt du fassen und och giessen.
laß och dar uß fliessen
bicht und bueß vor dinem ende!
dar nach bit got das er dir sende
sin zarten fronlichnam und sin bluot,
so wirt din ende uff erden guot.
wirst du denn also versehen,
so wirt dir von got gegeben
das du des argen wintters frist
mit narung wol versorget bist;
das ist: nach disem leben
wirt dir von got gegeben
wúnn und froed ön end gar.
got helff uns allen sament dar
froelich an der engel zúnfft!
diß red hat hans zuokúnfft
gedicht zuo ainem núwen jar.
wäs ich wúnsch, das werd uns war!
so behuet uns got for aller pin,
und och die werde muoter sin:
die wollend unser nemen wär,
das uns das alles wider far
und das uns fryd und gnöd werd bekant!
das ist das gúldin jär genant.
amen.
die nacht in der feldscheune
eins zytes nach sant michels tag,
da der sumer endes pflag
und die feld berobet sint
und das lob der kalte wind
zerfueret und zerstroewet
und man och nit me hoeret
in dem wald der fogel geschrey,
als sie dann hoeren tuot der mey,
reit ich durch spatzieren uß
und kam so fer von minem huß
und von der gegne do ich sas,
das ich nit wúst wa ich was.
dartzuo hett ich verlorn die weg
und reit durch alle hurst und heg,
biß ich uff einen anger kam,
da ich ein lant sträß vernam,
der ich ward von hertzen frö.
ich gedacht: lieber gott, wo
oder uff welich hand wilt ryten?
zelest wolt ich nit lenger bitten
und schlueg uff die lincken hand.
des ich grosse unruow enpfand,
wann ich reit irr den langen tag,
untz das mich die finster nacht
begreiff, das mir min froed entran;
wann ich da weder wib noch man
fand der mir kúnd sagen mer
wär ich ryt ald wa ich wer.
die strassen waren mir ferborgen.
alsus und in den grossen sorgen
fand ich vor einem grossen wald
ein schúr, was öd und dartzuo alt,
und was da weder hoew noch strö.
ydoch ward ich der herberg fröw,
do ich nit boesers mochte hän
( wonn ich wölt ye nit durch den tän)
und stuond ab dem pferdlin min
und zoch es zuo der schúr hin in;
da irt mich weder schlos noch rigel.
ich band min pferd und let mich nider
und schlieff als wer ich wol gelegen.
so kompt ein grosser schlag regen,
das ich darvon erwacht zuo hand.
in dem gtusch kam dort her gerant
ein fryer geselle, und was och frö
das er die schúr fand als eben do,
und band das pferdlin neben das min
und lett sich nider, das er nie inn
ward das ich da by im was.
der gesel was von regen nas
und múst doch nieman die pfulwen fer guot
die dotzuomäl mir och gaben muot.
und kam mir indie sinne min:
ich solt schwigen, das er nit min
inen wúrd, so vernem ich schier,
wannen er wer oder was er hier
so nachtes affter wegen far.
also unlangen dar nach zwar
ward mir der aubentúr gelingen.
der gesell hueb an zuo singen
und macht im selb ein guoten muot,
als mir och etwan wesen tuot.
das hat dann sicher bald ein ende.
unlang dar nach wand er sin hende
und sprach fillut:< ach starcker gott,
wie kumt es das din fröwe hat
irn zwifelichen argwan
geleit an iren dienstman
und spricht also: ich sy nit stet,
und sie fúr wär doch nie het
kein untrúw an dir enpfunden,
und hat doch uff gebunden
in zorn gen mir ovn alle schulde?
ach richer crist, was ich duld
durch die mich hat so gebunden
und mir min hertz tuot ferwúnden
mit gewalt zuo aller stuond!
ach venus kúngin, tuo ir kunt
die warheit von der trúwe min
und bitt sie das sie laß sin
irn zwifel, der doch min unschuld sye,
so wird ich aller sorgen fry,
und hettend bed ovn alles leid
hundert tusent feltig froed
und wúrd geringert min groeste not.
ich wolt doch lieber, mich hett der töd
inder wiegen gefueret hin
wann das ich solt dem froewlin fin
untrúw tuon, die doch allein
mit nieman anders hat gemein
und sich mir ein ergeben hät.
ach liebste fröw, da von nit lat
und glob nit falschen klaffen,
laß die hund das ir schaffen.
warumb sölt ich dir untrúw sin?
din edel hertz ist doch min,
und was du mir mit eren macht
getuon, es sy tag oder nacht,
des bin ich als von dir gewert.
ach liebste fröw, biß nit so hert
mir, und glob och nit da by
das ich so unverstanden sy
das ich nit kenn die wird din,
und och da by wer ich múg sin.
das ich bin heimlich worden dir,
das soltú nit verwissen mir.
ferwiß mim hertzen, des ist die schuld.
das hat, weiß got, fil jamers dult
durch dich mit súfftzen menig stuond,
das werd dinem hertzen künt
min not, und tuo begnaden mich
mit eren, nit anders beger ich;
und sich nit an von dinen gnaden
das mit unwird ist úber laden
alles das da heisset ich.
wann ich allein woelt haben dich,
und du, zart frow, min trúw wilt hän,
so laß och allen zwiffel stön,
und laß min trúw in armuot
fröwen dich als ob ich guot
hett als fil als tusent wagen
dir ze huß moechtent tragen.
wann sich min hertz hat gesellet
zuo dir und im usserwellet.
ach lieb, so laß mich fröwen dich
als ob ich wer ein kúng rich,
und glob nit des claffers list,
wann ich hút und zuo aller frist
din aigen bin und niemands da mit.
ach liebste fröw, so ich ein zyt
muos von dinen gnaden sin,
so glob das es der wile min
nit sy und ichs im besten tuo,
wann ich die claffer spät und frü
entzsitzen muoß sicherlich.
ach venus, edle kúngin rich,
ich bitt din gnad, du woellest sin
ein bott zuo der vil liebsten min
und woellest ir sagen minen muot.
wann so ich zuo der reinen guot
etwan küm, so sie úber mich
ertzúrnert ist, so erschrick ich
und weis nit was ich fahen an.
so ich dan wen, ich sols umb fan,
so sitzt sie da und ist so hart
das ir edel múndlin zart
ein wort nit gesprechen mag.
so sprich ich: « liebstes ein, nuon sag:
wie kanstuo dich also gehaben?
bin ich gen dinen gnaden fertragen?
das tuo mir kunt, min aigen hertz! »
so spricht sie: « ja, din schimpff und schertz
und die wissen die du hast
sind minß hertzen úberlast.
dartzuo muoß ich dir och sagen,
ich tuon durch dinen willen wagen
frúnd, mag, lib und er.
ach, und weist das ich untz her
nie kein úbels hän getön.
ich fúrcht och kein lebenden man,
der mit warheit múg schaden mir,
als größ ald clein als umb ein bir.
wil dir das nit zuo hertzen gen,
so ist mir leid das ich ie kam.
do ich dich von erst erkant,
ach, du huobt doch uff din hand
und schwúrt mir ein so herten eit
und by der rechten warheit,
du woltest sin alleinúg min
und lassen alle fröwen sin
untz an mich. das tuostuo nicht,
wann man úber lut spricht,
du habest me ze lieb wann mich.
da soltu wissen sicherlich
das man es fúr war tuot sagen.
ich wil dirs númer stünd fertragen,
wann du mich hast gepfendet
und din trúw geschendet.
das tuot dir sicher númer guot. »
so sprich ich: « edle fröw fruot,
tugentrich und hoch geborn,
du solt lassen dinen zorn »,
und sprich das es nit ensy.
so spricht sie zuo mir: « des geschwig,
du macht sin nit zuo unschuld komen.
du hast dich untrúw an genomen,
des kumstú gen mir númer ze buoß. »
so fal ich miner fröwen ze fuoß
und bitt sie gnäd mir armen män,
das sie es da fúr wölle hän
das ich daran unschuldig sye,
ach, und wird númer sorgen fry
untz mich min fröw tuot begnäden.
so mag man ir aber bicht sagen
als clein als umb ein här,
so ist sie aber ertzúrnet gär
und das sie zornlich gen mir tuot.
herumb, fenus, kúngin guot,
sid ich din diener worden bin
und ich hertz, muot und all min sin
in din gnäd gesetzt hab,
so hilff mir dises kumers ab
und sag miner liebsten fröwen,
die min hertz hät ferhöwen,
das sie laß irn argwän sin!
das wil ich umb die gnäden din
imer me beschulden
und von dinen hulden
númer me gescheiden mich.
lib, sel, er und was ich
hab, das ist dir undertän.
in dinem gewalt muoß ich stön,
venus, die wil ich hän das leben,
und wider din gnad númer streben
dann alltzyt leben indim gebott.
ach edle kúngin, nuon tuos durch gott
und sag der liebsten fröwen min
das sie irn argwän laß sin
und mir wol getrüwen wel.
so ist min gröstes ungefel
ferschwunden, und bin ein selig man,
wann ich sus nit ertrachten kan
das ich múg haben werde froed.
darumb hilff mir uß disem leid,
so ist min truren gar da hin.
min froed muoß tusent feltig sin
wann min fröw getrúwet mir.
wann ich es nit tar sagen ir,
sie tet es och geloben nit
von mir, und schwúr ich tusent eide.
nün wil ich dar von lassen nit,
ich wil hút und zuo aller zyt
an miner fröwen stet beliben
und min gedencken fertriben
min zitt und lassen fröwen mich
das schoenste wib das ich
ye sach by allen minen tagen.
tar sie durch minen willen tragen
und fründ und mag ferschetzen,
sölt ich sie des nit ergetzen
und bliben stet an ir begird?
ja ich zwar, ir wiplich wird
hat mich gefangen und gebunden
und schnint mim hertzen tieff wunden,
so ich irn anblick miden muoß.
ach venus, kúngin, nuon tuo mir buoß
des kumers so ich durch zwifel trag,
ald ich furcht, min hertz vertzag,
und tuo diß kunt der fröwen min,
ich wölle ir úmer trúwe sin!
hab ich nit guot zegeben ir,
so wil ich ir trúw sin als sie mir.
nit me sie begeren tuot.
hie mit so nim ein guoten muot
und rieff ser fröw venus an,
wann sie mit recht dich nit kan lön,
das sie tuo diner fröwen schin
das sie irn argwän laß sin.>
als der gesell sin red volbracht,
da was vergangen wol die nacht
und was das weter worden stil.
der gesel sprang uff und sprach:< ich wil
riten, es mag zyt sin.>
zuo sinem pferd gieng er hin
und saß dar uff und reit hin dän
durch den grossen, finstern tän.
da mit so kam des tages glast.
ich dacht: ach gott, wer mag der gast
sin der by dir hie zuo herberg was?
uff min pferd ich ring sas
und reit im nach hin in den tän,
ob ich erkennen möcht den man,
und wölt den tag sin geselle sin
und im sagen das ich by im
und in der schúr in tet ferspehen.
ich begund ser umb mich sehen,
zelest ferlor ich schlag und fart.
hie mit so ward min ylen gespart
und gedacht an den gesellen fruot
und an die fröwen hoch gemuot,
der er die nacht gewachet hät.
in dem fand ich ein pfad
zwischem holtz und einem hag,
der truog mich hem, und was och tag.
und wúnsch dem gesellen gluck und heil,
und siner fröwen den besten teil!
amen.
das zauberkraut
ainß tags in ainer summer zitt,
so lob und graß gemuot git,
kam ich uff ain wol getziert velt.
da fand ich bluomen weder gelt
von aller hand farwen guot.
das lucht ein clein in minen muot,
das ich da von ain froed gewann,
und spräch zuo minr gespiln:< nun woldan!>
die da allain by mir wäß,
< wir weln bluomlun und gräß
brechen zuo ainem crentzlin;
da mit get unß die zit da hin.>
wir giengen mit ain ander dar
und namen do der cruter war
die unß dar zuo nun fuegten recht.
die vogel triben ir gebrecht,
sie süngen alle wider strit.
do brach ich uff dem anger wit
meng crut das mir was unerkant.
do ward mir ains in min hant
do von mir groß aubentúr geschach.
als bald ich das crútlin ie abgebrach,
do sach ich vor mir alle man
wer zuo der minn ie kain muot gewann,
und hort och all ir red wol,
der ich doch gar nit sagen sol,
und wúst och allen irn gedannck.
mit wunder do min hertz rannck
wie mir da geschenhen wer,
und ducht och mich ain fremdez mer
das mir so meng hertz was kunnt
das mir vor biß uff die selben stund
so verborgen was gesin.
do merckt ich erst das daz crúttelin
an im selbes hett die crafft.
da von so ward ich gedencken hafft
das mich het gewundert lang zitt,
dar umb ich hett gehebt menchen stritt:
ob aim wer baß zuo muot
der mit gantzer trúw behuot
wer ön alles wencken,
oder aim der welt gedencken
an ains hút und an das ander morn.
die arbait ducht mich gar verlorn.
do ich nun vor mir sach all man,
von den ich úch nit allen gesagen kän,
denn sin wúrd vil licht zuo vil.
yedoch von aim ich úch nun sagen wil,
des wandel gab so stetten schin
das ich maint uff die trúw min:
sölt ich nach wiß und wort ainen knaben
zuo rechter trúw erwelt haben,
zuo im hett ich gehabt den besten trost.
da von so ward ich bald erlost,
dann so bald ich im ie in sin hertz gesach,
mich wundert das es nit zerbrach,
so vil fröwen dar inn was.
mich wundert wie er nie genaß!
ain fuor in, dú ander uß,
als binn tuond uß irm huß.
ich gedacht: schwig, hie solt du mer erfarn!
min red wolt ich nit lenger sparn,
ich sprach:< min usserwelter geselle wert,
ainr fräg min hertz an dich begert,
der solt dü nit versagen mir.>
er spräch:< ach lieb fröw, was ir
gebiettent, das bin ich all zitt berait.>
sú spräch:< da ist mir von dir geseit
wie das du habst gar ain unstetten muot.>
er spräch:< ach lieb fröw, wer das tuot,
was grosser súnd er an mir begät!
dar umb sinr sele mag númer werden rät.>
sú sprach:< schwig, geselle, und laß din zúrnen ab,
wenn ich doch selbs wol ander funden hab.
ich hön ain crüt in miner hant,
das tuot mir gantz din hertz bekant,
und bin och durch fräg her zuo dir kummen,
wenn ich vor nie hab vernummen
ob aim man der stettin pfleg
ain ainig lieb me muotz geb
oder aim der vil licht hat dry,
welhem da baß zuo muot sy.>
er sprach:< fröw, ir múgt wol junck sin,
ir redenn glich aim kindelin.
wie movcht mich ain machen fro?
sid ir min gedenck nün wissen so,
so wil ich mich schuldig geben
das ich by allem minem leben
mienr bueln nie gewan
wen dry, so ich nit dor úber kam;
und sust zuo menher hett ich guoten wön.
solt ich denn nit me muotz hän
wenn ainer der all sin stettikait
nun an ain ainig fröwen lait
und nit lept denn wie sú wil?
da dunckt mich, er halt verlorn spil.
wenn wer sin zitt also verzert
das er sich mit gedencken nert,
mit dem welt ich nit gern haben gemain.
wa ich hin küm, da find ich ain
die mir hoch gemuete git.
da mit so bin ich fröw zuo aller zitt.>
sú spräch:< du hast nit ainn rechten sin,
der red ich úbel erschröcken bin.
denn sölt gedenck nit geben muot,
so wer doch die minn zuo nútten guot;
dann was ist ander minn nün me
wen guotz gedingen wie es dar nach ge?
und ich bin och úmer an dem sinn
das úmer yeman gantz froed gewinn
dann der sin hertz also berait
mit trúwen und mit stettikeit
das er nit mer den ain lieb hat
und im sin sin nit fúrbaß stät
und das die sy sinß hertzen ögen.
wenn er die sicht haimlich und tögen,
ist das uff erd nit ain himelrich?
mich bedünckt, der froed sy núntz glich.>
er sprach:< ja, tett mir die ainig kain untrúw nit,
so welt ich och gern halten den sit.
aber zway ding ich zuosamen gelichet hön:
hat nun ain ög ain män,
schleht inn ain ryß dar in,
er muoß dar nach blint sin.
und der nun ain lieb haben sol,
den zwain kan selten wesen wol,
wann sy all zitt in sorgen muessen leben
wie sie sich gehuotten wol und eben.
dar umb sol ain yeglich man
sich warnen so er best kän,
das er der sorg múg wesen än.
an aim buoln sol er nit hän,
wenn man git im och des selben dran,
als ich úch wol beschaiden kan.
dann wer ainr ytelblaw
von rechter stett und wúrd er gräw,
es sy in ernst oder in schimpff,
und kumpt ain junger der kainen glimpff
kan mit kainerlay dingen
wen nur an dem tantz hoch springen,
sin stätt verfacht in nit umb ein här,
und hett er geharret zweintzig jar!
zwar ettlich fröwen hand och den muot
das sie ritterschafft nit dunckt guot.
und ob ainr lib und guot tuot we,
so froet sie ainr vil me
und dunckt sie baß fúr trúren guot
ainr der da dient under aim kutzhuot.>
sie sprach:< das wer groß ungelimpff,
das red ich än allen schimpff,
solt man ain unverdienten man,
der nie rittersmuot gewann,
in guotter fröwen dienst sehen;
und solt das mit irm willen beschenhen,
so rúw mich meng arbait,
denn dú wer úbel angelait
von menchem frömen man wert,
der nicht denn guotter ding begert.
solt den sin dienst verfachen also
das die frowen mecht fro
ainr under aim kutzhuot.
ich getruew das es kain guot frow tuet.
da by so merck ich aber wol
das untrüw ist kumerß vol.
wer ir ist zuo dienst berait,
dem mert sich laid und arbait.
wenn fröwen lett soelch getaet
das man so menhen lieb haet
und dienst nicht verschmaht,
wa denn wort zuo wort verfaht.
ich hön es vor dig gehoert,
und ist ain alt gesprochen wort:
ain ainig kind zuo hertz gät
vil baß denn da man súbnün hät.
wie moecht ich súben wesen holt?
ob ich und fröwen nun räten solt
die durch muot weln lieb hän:
das ain froewt ain biderman
der dar zuo guot wer
das man in zuo kainer schwer
inir moecht uff gehaben.
ich schilt och nit die jungen knaben;
er sy jung oder alt,
hat er geburt und gestalt,
stät im zuo ritterschafft sin muot,
den mocht wol ain fröwe guot,
und man sich trüw an im versicht;
dem sol sin jungent schaden nicht,
doch das er sin trúw
behalt an mir än rúw.
das mag mir me muotz geben
dann ob ich recht min leben
als din sin gericht ist.
din muot wert ain kurtz frist;
hast du hút lieb, so hast du morn laid.
mich dunckt och das uff minen aid
das ain ainig lieb múg bringen
muot vor allen dingen.>
er sprach:< des geb ich úch gelimpff
und red das gar ön allen schimpff:
es sol úch billich geben muot
das ir ain frömen ritter guot
in úwerm gebott hand so gar
das er nit anders wil noch entar
denn wie úwer wille stät,
und er sust kain andern buoln hät
den úch, das fuogt uch gar recht.
da mit so ist er gar ain armer knecht,
wenn ir in úbellich senhent an
umb clain schuld( als ich wol hän
gesenhen wie im denn geschicht),
und er von úch mag schaiden nicht
und ir des selben an im werdent gewär,
so macht ir in gar rúwe fär
umb den wint der da hin weght,
das er sitzt und ist gebleght
und wúrd gerúmpfer den ain búr.
ich hän öch gesenhen me denn zwir
das sie denn warn der fröwen spot.
da vor so behuet mich, lieber herre got!
wenn wer sich zuo vil stettikait nimpt an,
der felt gern in ettikon,
dar uff ich laider genaigt bin.
dar umb so muoß ich han ain lihten sin,
das sol mir niemen fúr úbel hön.
es kumpt och mench fröwen än
von úbriger stettikait,
als mir ir ain hät gesait.
darumb ich úmer uff dem sinn wil wesen,
ich múg mit dryen baß genesen
dan ob ich ainr allain wer
und ich der selben denn wúrd unmer.>
sú sprach:< gesell, ist im also
das trúw mocht so gar unfro,
als ich dich da von hoer sagen,
und kumpt da von als groß siechtagen,
so dunckt mich wol, der selb funnt
sy dir und menchen gesellen kunnt.
syd unstettikait gesunthait bringen mag,
so mein ich, ir lebend als biß an den jungsten tag,
und nimpt mich och nit wunder me
das den fröwen dick wirt we,
wenn es inn von rechter trúw geschicht,
wenn sie kain untrúw kúnnen nicht.
ydoch wil ich mich erfarn baß
ob yeman sy der sinn haß
och an untrúw hab gelait,
ob mir der selb welt sin berait
mit ernst gen dir zuo criegen.>
er sprach:< fröw, ir súln uch biegen,
denn kain fröw sol sich nieman an
das sú úber krieg kain män,
wen es in gar úbel an stät.
meng fröw sin clainen gewin genuomen hät.>
sú sprach:< darumb ich doch hilff gegen dir suochen wil.>
under dem kam min gespil,
die mit mir uß gegangen was.
sú sprach:< we, wie muegt mich das
das dü stest alhie so verdacht
und es dich so lútzell verfächt!>
sie schlug das crutlin mir uß der hant,
das es fiel hin nider sant
in ainen brunnen der da floß.
mit dem runß das crutlin hin schoß,
das ich es númer me gesach.
ach waffen jo und úmer ach,
wie ward ich des so unfrö!
ich sach noch hort zwar neman do
dann min gespiln allain by mir.
ich sprach:< waffen jo, ich solt wúnschen dir
alles das dir zuo laid möcht kuemen,
den du hast mir groß froed benuomen!>
sú spräch:< lieb gespil, wie fuegt sich das?>
ich sagt ir wie es mir gegangen was
und was ich hett gehoert und gesenhen
und was mir der guot gesell hett veryenhen,
und sagt ir unsern crieg von wort zuo wort.
do sú nun von mir das erhort,
sú sprach:< gespil, hett ich die hulde din,
ich geb dir och den rätt min:
läß laiden dir unstettikait,
als du mir vor dick häst gesait,
und blib uff dim alten sinn.
da mit so dienst du der minn,
das sú dich von recht macht frö.>
ich spräch:< min gespil, wie rëdst du so?
er hät mir gesagt so recht wol
von unstett das ich im geloben sol,
und das mir och die sinn min
werfent ain grösen zwifel drin.
ydoch ich úmer frägen wil
ob der múg wesen also vil
die mir minß kriegs by gestand,
oder der die me liebß denn ains hand
und in das muot und froed git.>
wer mich nun wist uff disen stritt,
dem wúnsch ich das im lieb geschech,
ober mir der warhait jech;
wenn ich das crútlin númer me
in miner hand gesaech alz e.
ich hoff aber, der mer tail mir gestand
das stettikait in unserm land
werd brechen fúr unstetten muot.
ydoch so dünckt mich min halb guot
das ich getru und stett wil sin
úmer byß an das ende min,
und raut och allen mannen und wiben
das sie och uff dem sin beliben;
wenn trúw und stett zimpt der minn wol.
das red ich als ich billich sol,
wann ich bin trurig gewesen
das vntruwe vor mir nit mag genesen.
hie hat diser spruch ain end.
got unß sin gnäd send!
amen.
glaubenbekenntnis eines liebenden
wer verzwifelt an dem end,
ich foercht das im got send
ainen botten der im unnútz ist.
darumb hän ich fúr zwiffel list
ainen aigen geloben mir gedicht,
dar in ich wort fúr zwifel flicht
mit sillaba so ich úmer böst kän.
hie mit fach ich den globen än.
ich glob an ain jung wipp.
ich glob das ir zartter lipp
minß dienstz almechtig sy.
ich glob das die wandels fry
miner froed ain schoepfferin ist.
ich glob das ir än arge list
min dienstlich wil verkunt wart.
ich glob das die rain, die zart
enpfangen ist in min gemuet.
ich glob das sú zuo rechter guet,
zuo froeden mir geboren ist.
ich glob das sú zuo aller frist
uff rústig mach min leben.
ich glob das sú hin ward gegeben
von iren fründen ainem man.
ich glob das sú in nie gewann
lieber dann sú mir sy.
noch me glob ich da by:
das die rain, die zart
gemartert und gepingt wart
von sorgen da sú by schlieff,
und das sú mengen súnfftzen tieff
des selben nachtz pflag.
ich glob das sú an aim sunntag
erstuond und min begeren wäs.
ich glob das ich ir nie vergas,
syd mich ir guot zuom erst umb fieng.
ich glob das sú ab gieng
durch dry porten, do sú mich sach.
ich glob das sú min trúren in mir zerbräch,
do sú mir so guetlichen naig.
ich glob daz sú wider uff staig
und sitzet zuo der rechten hand
in ainem stúblin by der wand,
dar in ist froeden tusent falt.
ich glob das got ir zart gestalt
hät geschäfft uff die erd.
ich glob das sú mir noch werd
zuo schöwen hie an mencher stät.
ich glob das sie gewalt hät
zuo richtenn in dem willen min.
ich glob abläs miner pin
nach kunft ir gegen werttikait.
ich glob in ir zart menschait,
das die mir min hertz digk uff clieb.
ich glob gemainsami unßer lieb,
min und des minnenglichen wibz.
ich glob urstendi minß libz,
wenn ich by ir nit sitzen tar.
ich glob das sú werd blaich gefar
wen ich mich von ir schaiden sol.
ich glob das mir tue we und nit wol
wen ich ir lieb enber.
ich glob das ich lieber wer
by ir denn im betthuß.
ich glob das ir und mir digk grüß
ab claeffernn die sú umb sich hat.
ich glob das noch meng pontius und pylat
und judas uff erdterich leb.
ich glob das sú mir muot geb
vor allen rainen fröwen zart.
ich glob das mich ir hin fart
gekúmert und beschwert hab.
ich glob das sú mir ir triw gab
das sú nieman lieber hett denn mich.
noch me so glob ich:
das wir zuo samen kuomen dort
do sich miner froeden selden hort
den ursprung nam und sin gelúgk;
und das ich sie saeche in irm geschmúgk,
das wúnsch ich och zuo froeden mir,
und das der falscher cleffer gir
unß dar zuo kain schäd nit sy.
des helff uns diß namen dry:
amor, venus cum cupido!
das sind dry wirdig namen ho,
die uns als laid verdriben,
uß genommen den alten wiben,
den gerúnzolohten röch faß.
die súllen geloben fúrbaß,
dann disser glob ist in nit nútz.
sie sind sin worden urdrútz,
sie schrient als sant peter tett.
doch troest ich mich das katzen gebett
zuo himel nie herhoert wärd.
dar an gedenck, ir rainen frölin zart,
und sind mit zücht wol gemuot,
wen diser glob ist gereht und guot,
und sind dar zuo mit froeden gail,
also das yeglich irn tail
erwerb, so úmer best sie mag.
dann es ist nit ain jar sunntag
das ich den selben globen fänd.
ich graiff in selber mit der hand,
dann ich bin sant thomaß geschleht.
zwar diser glob ist guot und gereht,
er ist bewert zuo menchem mäl;
in händ bestettigkt dry cardinäl
und verbriefft wol fúr zwiffelß nöt,
versigelt schön mit bläw, brön und rot.
das hat getön mit willen gernn
wipplicher tugent ain lucernn,
dar inn ir guet lúcht alß ain fagkell.
minr froeden cyborg und tabernagkell
ist in dissem globen zwar.
er ist gemacht im zwelfften jar
als man zalt von der rainen zart
vierzenhen tag nach miner uß fart,
als ich zuom letzsten by ir was
und sich ir guet än argen häß
begirlich in min hertz verschloß.
wer ich der hoechsten art genoß,
caldeyscher kayser zuo indion,
ir wird muost mit mir tragen crön
und sitzen inder maygenstät.
disú red hie ain end hät,
doch der glob sol úmer weren
dem schatz zuo trost der fruht kan bernn,
der froeden frücht in min hertz.
gelúttert lieb uß rainem ertz
hät wipplich guet in mir gepúrt,
der froeden grunntfest tieff gemúrt,
dar uff ich úmer búwen sol.
y suesser zart, nun tuo so wol,
erzoeg din güt alß dyomant!
gedenck: wä reht lieb nimpt obernhant,
da sol gantz trw nit sin ain gast.
bulier din hertz alß adamast,
durch sihe min trúw nach strussen art,
gedenck wie gardafies wart
verkuppelt indas brakgen sail.
und dir stettlich blib das hail,
dar uß sich all froed sprússen tuot,
und das sich och din rainer muot
und din guotter wil nit von mir wend,
und das minr froeden kogk sich lend
in glúkes hab zuo aller stuond,
da enngker rúrt der froeden gruont.
da bist du kiel und patträn,
din segel fert durch all vortän,
dar an gedenck, hab adlers muot,
gedenck och wie das bantier tuot,
das bist du, sueser amantist.
äch lieb fröw, ich man dich an crist.
verzwifel nit, das ist min rät!
wer disen globen by im hät
und inn des morges frue ansicht,
der verbrint in kainem wasser nicht
und hertringt nit indehainem fúr!
da mit so gib ich úch zuo stúr,
súllend ir kain wil leben,
das úch úwer buolnn wol múgen urlob geben.
hie hat diser glob ain end.
got unß sin gnäd send!
amen.
hermann von sachsenheim, die grasmetze
wie wol das ich nit junk bin,
so hän ich doch ain toben sin,
des mir vil lút gestën muesen;
doch so gön ich lieber uff den fuessen,
wenn das ich uff dem höpt tantz;
ich nem aylfú zuo ainer schantz
fúr súbnün, als ich úch beschaiden wil,
uff dryen und uff aim gefierten spil.
wernn es aber zwen jung und ain alter,
so ließ ich lieber in aim psalter
mit ainem húpschen núnnelin.
nún verniemen all die sinne min,
wie die sind uff tobß gericht:
ich hett ainß mälß ain zuoversicht
zuo ainer schönen dirnen;
dú kunnd den faden zwúrnen,
den kelbernn ströwen, schniden graß.
ains morges, do es summer was
und uns der may nach siner art
erzoegt hett mench bluemlin zart,
do riet mir hertz, sinn und muot
hin zuo der selben dirnen guot,
da ich sie in aim garten west;
sú grast irm kalb und tet das best,
als sú ir fröwen billich soelt.
der selben dirnen was ich hölt
gewesen wol ain gantz jär,
das ich sie nie kunnd ainig zwär
finden an kainen enden me.
ich gieng hin zuo ir in den cle
und gruost die minenglichen mägt;
ich sprach:< schoenßlieb, was dir behägt,
das geb dir got zuo dinem tail;
glúgk, seld, er und alles hail
si dir gewúnschet tusent falt!
dú hast so gär nach wúnsch gestalt,
das ich dir úmer dienen wil.
minß hertzen trost, minr fröden spil,
das solt dü län geniesen mich,
die wil ich leb und oewenckglich,
so wil ich sin din dienst män.>
sú lacht und sach mich spoettlich än,
glich als ob ich wer her jacobß knecht.
mit kúrtzen wortten crüm und schleht
fand ich an ir den wider koff;
sú danckt mir nach dem núwe loff
und segnet sich mit halben crútz.
< ich waiß ob ich dich ir oder dútz>,
spräch sú,< das solt du beschaiden mich!
weder bist ain mensch oder ain fich,
des kann ich mich nit wol verstoen>.
ich sprach:< min hort, das sy getoen;
was du begerst, das wil ich sin.>
sú sprach:< nün kenn ich doch nit din;
war uff wolst du den dienen mir?>
ich sprach:< min hoert, das sag ich dir:
uff din gnad und anders nicht.
du hast so zaerttlich an gesicht
das mir nit liebers wesen mag,
lept ich biß an den jungsten tag.
kenst du mich nit, das hät mich fremd;
du hest doch huewer och an das hemd,
do ich dich sach by ainem tantz
und ich dir bott avn ällen fantz
vier guldin an aim rogk zuo stúr,
nit lang vor faßnacht húr
in junnten diner basen huß.>
sú spräch:< y ja, nun ist es uß!
bist du der alt woechner?>
< en trúwen, das sind fremde mer>,
gedacht ich mir in minem muot.
mitzúchten sprach das dúrnlin guot:
< sammer der guot her sant lutz!
ich wond, du werst ain faßnacht butz;
ab dir so bin ich ser erschrocken!
ich wen, kain schuesel in kaim rocken
ward nie als heßlich als du bist;
wen das edellút ain er ist,
so werst du wol da haim beliben!
sag an, was hät dich uß getriben
und so frue zuo mir her getragen?>
ich sprach:< min hört, das wil ich dir sagen.
min glúck und hail lit gantz an dir,
dar umb so tuo genaden mir!
tuost du das nit, so bin ich tot.>
sú sprach:< das wer ain clainü not;
ich nem ain fenden fúr ain roch.
nun starb doch fern minß herren koch,
der macht die aller besten súppen.
ich nem ain gebur in ainer júppen
fúr dich in ainem saemit rock!>
ich gedacht: du rechter holtz bock,
was hät gehútzt mich mit dir?
das du so wol gefelst mir
und ich dir niht, das nimpt mich wunder.
ain wil schluog ich min ögen under
und wist nit wol war an ich was.
zuo jungst besint ich mich doch baß
und fieng min teding wider än.
das mir kain knoeppflin do enträn
vor enngsten, der ich hett genuog,
deß was ich gail und ducht mich cluog
und sprach:< min hört und liebster zart,
bewiß dich nach der besten art,
syhe an din schoen und wipplich zucht!
du bist als wol von adamß frücht
alß secuondill dú kúngin.
verniem und hoer die clage min,
die ich in minem hertzen trag.
ungruewig nacht und tag,
und was ich kumers von dir lid!>
sú sprach:< du dungkst dich gar geschid,
du sitzest uff dem predig stuol.
do dich din muotter tett zuo schuol,
sú gab von dir ain gaissin bachen.>
ich schmiert und begund ain wenig lachen,
und gieng mir doch von hertzen nicht,
und spräch:< min hoechste zuoversicht,
der red enbir, das bit ich dich.
du hast so gär gewaeltiklich
besessen alle die sinn min!>
sú sprach:< schwig still, es mag nit gesin;
wann ich bin hie, so bist du dort:
wie moecht ich denn dinnr sinne port
besitzen, so ich vor dir ste?>
ich sprach:< min hört, du tuost mir we,
wilt du min red nit hön verguot.
es ist doch in deß maygen bluot,
das yederman sich fröwen solt!
ward ye kain mensch dem andern holt,
das bin ich dir uff guotten wön.>
sú sprach:< das ist der schwer träm
der fernder mir getremet ist.
ach nummer domen jhesu crist,
was wunderß mit den heren fert!>
wer haut das unhail mir beschert?
gedächt ich mir in minem hertzen.
ich bat das dúrnlin ovne schertzen
durch aller fröwen wirdikait,
wúrd ye kain trúw an sie gelaeit,
das sú mir dett gnaden schin.
sú sprach:< du magst ain bettler sin:
du kanst vil gilens, als ich spúr;
leg dich fúr ain kirchen túr!
verbind ain bain, das ist min rät.
ob denn sant peter fuer dich gät,
er haist dich wider uff stön.
vil licht wirt dir ain besser lön
als er zuo ram den crúppeln tett.
wol hin und gang an din gebett
und schlach din hopt umb ain alter!
den hett ich pfeffers tusent malter,
ich gebe ain koernlin nit umb dich!>
ich sprach:< min hört, was zicht du mich?
nún hön ichs doch verschult nie.
hertz, sinn und muot mir ye und ye
nach dir ringt wä ich bin.>
sú sprach:< das ist ain fremder sin.
wer litt denn ob, das tuo mir kunnt,
was ringenß sy zuo diser stunnt:
geschicht es inder schirmer wiß?
ich wuond, du werst dar zuo zegriß,
das du noch legst im langen ort.
ain stúgk haist dú ysenin port;
dar uß so ficht man in dem schrannk.
ich foercht, din ber schwert sy zuo krannk:
es brech so es am besten sy.
der gúldin kúnnst der bin ich fry;
die hön ich gelernnt nach dem núwen sitten
und hön ain wil diß graß geschnitten
und bin in minem rúcken mued.
wie rietest, ob ich uff dich lied
den sovm und schigkt dich hain zuo huß?
lieber esell, leb im suß!
gump uff, so sprich ich: « hotastä »!>
ich spräch:< du redest loyca,
da mit ich dir och gelten wil;
ich kan och clueger sprúchlin vil
und gespengelt teding, wie man sol.
wilt du, ich riht dinn rucken wol
und zúche dir all din muedin ab.
wie wol ich lang gefochten hab,
so ist min berschwert nicht enzway.>
< en trúwen, das wer der may,
wer dir din berschwert bliben gantz.
du häst gefochten so mengen ranntz
das es dir billich verschlissen wer.
die súben hoew sind dir zuo schwer;
vermoecht du dry, das tuo mir kunnt!>
ich sprach:< min hört, ich geb ain pfund,
das du wist reht den willen min.>
sú spräch:< das well wir guot län sin
und richten uff ain andern loff.
an der liebin litt der koff.
knúw nider, ich muoß ritten dich!
du bist ain törohtz schmal vih;
wiltu kiffen haber ströw?>
ich spräch:< min hört, des bin ich fröw;
was du begerst, des bin ich berait.
ich waiß wol das ain fröwe rait
den wisen aristoteleß.
dem bin ich laider ungemeß
an kúnsten und an hochen witzen.
wol her, wol her, wilt uff mich sitzen,
ich trab und zelt dir wie du wilt.
din zaertlich förm hat sich gebilt
gar tieff in mines hertzen grund.>
sú sprach:< das wer ain fremder fund!
nün bin ich doch kain maler nicht;
wie moecht ich den min angesicht
gebilden in din hertz avne bensel?
wol uff, wol uff, du rechter trensel,
ich mag nit ritten grawú pfert!> -
< du hundert tusent guldin wert,>
sprach ich,< min aller hoester hört,
nit fliß dich also scharppfer wört
gen miner trw, das ist min ratt.
du waist wol das geschriben stät
und bewisen uß allen juristen
das nieman sol sin eben cristen
mit worten lútzen noch verschmahen!>
sú spräch:< nun wilß mir erst nachen
wilt du mich lernn die hailgen geschrifft,
die unß sant bernhart hät gestifft?
da von so waiß ich nit zuo sagen.
by aim guoten schwinß magen
hett ich vor faßnacht fröden vil,
da von ich dir nit sagen wil.>
ich spräch:< min hört, daz lauß ich sin.
ich niem din huld fúr allú schwin
die man inn lußhart ye getreipp!>
sú spräch:< ich nem fúr dich ain leipp
der súben nit wernd ainr bappeln wert!
mich wundert was din hertz begert,
das du dich dúngst so waidenlich.
trab fúr ain wil, das bit ich dich;
du finst an mir kain múnch hoff zwar.
trybst du din claffen tusent jär,
es hilff dich nit als umb ain ay!>
ich sprach:< min hört, so wer enzway
was ich zuo froeden ye gewan.>
sú spräch:< was gät das bruoder tylman an?
der fernnder starb, schengkt huewer win.>
ich spräch:< du macht ain hússin sin;
ich wil dich fuer consilium laden!>
sú spräch:< bringst mich den zuo schaden,
du muost mirß gelten zwyspil!
ain anders ich dir sagen wil:
man luod mich necht zuo ainem tanntz;
da wil ich hin zuom rintzy ranntz,
da vornenn in die laitern zwär,
ich waiß mir ainn mit crusem här,
den wil ich mir fúr aigen haben;
der kann die rehten buochstaben,
der kann den texst und och die gloß;
wer ich ain nunn in ainer cloß,
ich welt im helffen mettinsingen,
das allú gloecklün muesten clingen
und die ziegel wagen uff dem tach.>
gar zúchtiglich ich zuo ir spräch:
< min hört, du dungst mich gar gefiert.
ich bin der kunst och gemagistriert
und kan die rehten fueß stig.
der warhait ich dir nit verschwig:
ich muoß versuochen etwäs.>
ain wenig trat ich nacherbaß
und graiff ir nach aim brústelin.
sú sprach:< du magst wol maister sin,
ich nem fuer dich ainen ler knaben.
es ist nit guot rieben graben
mit kappen zippfeln, als man sait.>
ich spräch:< min hört, du sagst die warhait>
und graiff ir nach dem uff bast.
sie gumppet ser und wert sich fast
mit fluochen, schelten, wie sie kunnt,
doch ward er mir in minen munnt
und rang mit ir in gebúrlins wiß.
sú sprach:< farnn schön und gebarnn liß,
erschregkent nit das kindelin!
du macht ain reht huß ungelúk sin!
wennt yeman mag ich vor dir genesen;
ich bin vor me ann rigeln gewesen.
nit tuo mir an dem gantz we!>
ich warff sie nider in den cle.
die túr was zuo, das kam mir eben.
fast wider stellen, striben, streben,
bagken, blegen, ringken, rancken,
kropff stossen und winken, wancken,
des huob sich vil und menger lay;
sy macht dar uß ain groß geschray,
als ain dieb in ainem stall.
ich waiß, ob ich ir wol gefall,
das will ich an den zeller lan.
ich muost eht wider uff stän,
dann mir das tier zuo wild was.
sú sprach:< das du jar lame ain roch faß
dem pfaffen truegest nach, das wer dir weger!
siha, wie hast ain geleger
doert gemacht mit dinem gewuoll!
du gist mim hertzen warm und kuell
glich als ain alter wihkessel!
du rehter schanden fessel,
wie bist du so gär ain hertz laid!
schow, wie naß ist mir min claid!
es wer zuo vil aim jungen lappen.
ich schriett dir schier ain alt kappen
mit miner funst zuo dinem muol!
du tuost glich als ain alter guelt,
der grint und doch nit bissen wil.
hest du der jar noch als vil,
so bist du doch kum halber witzig!
wäs geb ich uff din claffen spitzig,
das du biß her getriben häst?
ich búgkt mich schier, hab dir den blast
der hynnen gät von miner pfiffen!
ließ ich dich an ain zehen griffen,
ich foerht, man hieß mich « legk spiß »!>
ich wönd ir frunntschafft hän gewiß,
do schluog das rint den kúbell umb.
do gieng ich von ir als ain stuem
und hett verlörn min zuoversicht.
ich arm gesell ward uß gericht,
alz der toeber tet sin magkt.
das sy den wilden gensen clagt!
wie es mir aber sid geriet,
als ich zuom letsten von ir schiet,
das läß ich sin als es ist.
ich glob, und kem der encrist,
mir wird ain loeffel nit zuo tail!
nun hin, das lauß ich an ain haill.
ich welt, der win wer noch im faß;
mir wer villicht gelungen baß
gen disser dirnen cluog und fin.
so schenck ich layder núme win:
er ist gerätten mir zuo bier.
ich bin ain altes kemeltier,
das sich die harr nit ritten lät.
hie mit diser spruch ain end hät.
wir alten minner land nit ab
und dienen doch mit krangker hab!
amen.
lob der geliebten
uon adellicher mensur
und rechter figur
ist mir gebildet in min hertz
mit sentlichem schmertz
ain fröw fin und minnenglich.
der hat min hertz ergeben sich
gentzlich in ir gebot,
wenn sy nach wúnsch der froeden rot
so volkomenlich an ir hät,
das ich gedenck frue und spät
wie ich von ir woelt praticieren
und sie gentzlich figurieren,
wann sie nach allem wúnsch ist geschickt.
do ich sie von erst an blickt,
da ducht mich nit das ich uff erd
ye als kain zúchtig guet geberd
an kainer fröwen hett gesenhen.
das wil ich mit der warhait jenhen,
nit darumb das sie mir wol gevelt,
sie ward och fúr die schoenst gezelt
by ainem schönen tantz.
do sach man menig fröwen glantz
geruestet all zuo dem tantz.
do schin sie als ain spiegel glantz,
dar inne sich menig guot gesell ersach.
welhem da das glúck geschach
das sie im guots in truewen gunnd,
der moecht wol zuo ainer guoten stunnd
an diß welt geborn sin,
wann sie doch ist húpsch und fin.
ya sicher das ist war!
sie hät ain gold far här,
fin gel und brunn gevelwet.
ir antlit ist schön gewelbet,
dar in sicht man walcken
oeglin húpsch als ainen falcken.
wen sie fruntlich da mit amplickt,
der wirt in gantzer froed erkickt.
ir prawen sint wol geschicket dar,
dar zuo ir wenglin sin rosen fär.
ir munndlin ist húpsch rot und fin,
als ob ain geburg von röbin
staetteclichen dar inn brin.
ir naß, ir zen und och ir kin
sind nach allem wunnsch geformiert,
sie ist nach allem lust geziert.
ir kel ist húpsch fin und wiß,
dar zuo ir halß geschickt nach fliß.
sie hät an ires hertzen grust
guot gestalt, zimlich brust,
nit zuo groß noch zuo clain.
an irn ermlun fin und rain
hat sie zwo henden fin und milt.
mit ir senfften stim sie stilt
grossen zorn und haß.
mir gevil nie kain mensch baß
an ern, zucht und wirdikait.
sie ist mit aller tugent klait,
an ir ist gantz núntz vergessen.
sie hät min hertz besessen,
doch wolt ich ir nit wesen än.
sie tret wol der eren krön,
ir guot gestalt und hofflich zücht,
sie ist die spiß und och die frucht
ab der sich min hertz teglich nert,
wer mir das gluck und hail beschert
das sie zuo dienen mich enpfieng;
wes ich mich denn gen ir verfieng,
dar in so welt ich gereht bestön
und mich da von nit wisen lön
kain falsches cläffen, lieb noch laid;
von ir er, guet mich niemen schait.
sider ich ir als reht wol getrüw,
der zartten minnenglichen fröw,
so bit ich sie durch ire guet
das sie mir erfröw min gemuet
und mich lauß sin irn stetten kneht.
so wil ich ir in trúwen gereht
beliben gar on argen wön.
also lauß ich die red bestön.
amen.
alphabetischer liebesgruß
das ist das a b c d e f etc.
ach edeliu, hohe, raeine frucht,
by dir wunt tugent mänigfalt.
cur haut din... wiplich zucht
das sie erwecken mag mit gewalt
ein diener mich zuo dienen dir
fúr alles das ye ward geborn.
gar früntlich und mit gantzer begir
haut dich min hertz nuon usserkorn.
ich gelob als wol das nie uff erde
kein mensch din gelich gesach an rein,
lieplicher wiß nach zarter geberde
mir von kainem menschen nie erschein.
nauch lust, er und wirdikait
ob allen fröwen schwebst du wyt,
pin wendest du mir und dar zuo laide,
qual haut min hertz näch dir all zitt.
rout wirt geferbet min angesicht
so mich beschint din lieplich blicke,
truowe und minne ist zuo dir verpflicht,
von froeden ich zwär dick erschrick.
xius richtum ich nit wölt
yetz nieman und öweglichen hän,
zart frow, das ich dich miden solt
und soelt von dinen gnaden stän!
klage um den tod einer frau
wenn ich gedenck der lieben zyt,
was wonn und hocher froed lyt
an reinen wibes bilden,
so moecht min hertz erwilden
an froed und an hochem muot.
der tröst mir soelich schweben tuot
recht als ich sye gefider.
wenn ich gedenck da wider
das end der werden fröwen,
so moecht min hertz ergroewen
von leid und jemerlicher klag,
das nieman nit herwenden mag.
es sterbent wonnecliche wib,
der zarten wunbernden libe
menig hertz erfroewet hät.
das von wißheit frue und spät
die kunst in irem hertzen was,
wer kúnd an in volloben das?
da gernder lust in hertzen lit
und sie ir selb doch wider strit
das ir kein unstät angesig
und doch der lieb in hertzen pflig
gen ainem tugent richen man,
der ir mit fliß gedienen kan
nach irem wört in stäter min,
dez er sin hertz und all sein sinn
ir willeklichen naiget
und sy gar denstlich zaiget
mit mengen aubentüren,
da mit er der gehüren
gefestnet sinen stäten muot.
was er durch irent willen tuot,
daz er wiplich huld bejag,
dez wirt von im von tag zuo tag
gar loblich wol gedichtet,
das laider wirt vernichtet
der anfang aller diser taut.
der er mit fliß gedienet haut,
die hort man clagen selten.
ach got, wes sol engelten
ain raines wib nach todes zil,
dez niement ir gedencken wil,
wie listlich waz ir angesicht,
und sye mit eren richer pflicht
ir zyt hie haut also vertriben
das sye ist beliben
mit werdem lob ovn alles mail,
und meng hertz doch machet geil
mit irer zarten triukait,
die got selb an sie hät geleit,
das manlich muot von der beschöd
empfieng wol tusent feltig froed,
der wirt zuo mäl vergessen,
das es nit wirt gemessen
da hin da mit man ir gedecht!
súß, er sye ritter oder knecht,
lobt man nach tödes ende.
menig knab ist behende
wie er geticht sin wol getät,
als er sin zyt vertriben hät,
und wirt sin lob geraitet
und im die welt gebraitet
daz mencklich siner sel ze guot
vil menig hälsam wunschen tuot
und wirt an im die manlich er
von wib, von man geromet ser
die fúrbaß nach im fragen.
dar zuo haut man sin magen
all dest bas in kúnfftiger zit,
des man im guotten lomden git
darnach vil menig jär.
sie sind öch wol zuo brieffen zwär
durch des erstorben mannes muot,
der ie so manlich lib und guot
gewagen torst durch raine wib.
nuen hoert man layder fröwen lib
nach tot selten clagen.
die es da solten sagen
durch aller fröwen er,
der findt man leider keine mer;
und wer in doch zuo dichten ring,
sid got die wib von urspring
der welt zuo trost gegeben hät,
wenn aller trost an in bestät,
wä männlich muot ye er begän.
kein zung sie nit volloben kän
nauch iren hochen eren.
ach richer got, wie geren
wölt ich in wúnschen alles guot!
kúnd ich von größheit sinn und muet
nauch irem lob gelencken,
und das in min gedencken
zuo stätten kem in oewikeit,
so wer ich willeclich bereit
den wipplichen figuren
ob allen creaturen,
wenn aller trost an in bestät.
dar umb so clag ich frue und spät
wäs in zuo leid hie geschicht;
und das ir zartlich angesicht
herblichen muoß von todes not.
ir wenglun und ir múndlin rot,
das jamert mich besönderlich,
wenn ir zartlich angesicht
das manlich hertz von trúren zoch,
do es mit froeden zuo ir floch,
zuo der kúnschen, reinen,
da es sich wolt vereynen
mit dem getrúwen hertzen
in wonnenclichem schmertzen
und beyd ir glúck volbrachten,
das blyck mit blyck fachten
und keins dem andern gab einpfor.
ir beder hertz schwebt ein bor,
by im das ir, by ir das sin,
ir beder form ein bildes schin
yetwederm an dem andern was.
von schulden muoß ich clagen das
das es den wúrmen wirt zuo teil,
dar an der manheit hoechstes heil
von angeng was und úmer ist.
gnad richer herre jhesus crist,
wärumb haustü dem tod erlobt
das er so jemerlich berobt
den zarten fröwen ir leben
und in kein frist wil geben
durch schön und durch ir wiplich zücht?
es wer wol das die edel frücht
wer úmer junng und wol gestalt,
das ir der tod hett kein gewalt,
das sie vermitd alles leid,
als enoch und elyas beid
sind komen indas paradiß.
das rein wip in soelicher wiß
von hinnen fúrent och dar in,
gesund, starck, ön alle pin,
das woelt ich inn erwúnschet hän,
wen es solt an ein sterben gän.
doch was din goetlich ordenung
geordnet hat, das sol kein zung
mit gedicht wider triben.
ach got, gib reinen wiben
geleit in dinen hoechsten trön!
gedenck das du die besten kron
einpfolhen haust der muoter din,
die wiplich bild gar kusch und vin
mit willen hät gefieret dar
úber aller engel schär,
da sye gewälteglichen lebt
und keisserlich in eren schwebt,
da ir kein engel ist genoß.
was der himel ye beschloß,
das ist ir alles undertän.
das soltü, herr, geniessen län
hie und dört die fröwen zart,
die du nach dinr goetlichen art
gebildet hast in lieber pflicht
zuo dinr besundern zuoversicht,
wä manlich muot da nider laeg,
das wiplich bild ein fester stëg
wer fúr alles ungemút.
teil in genäd mit rechter gút,
da mit du wiplich er bestet,
wenn du selber woltest werden knecht
in einer jungfröwen lib,
die du selber hast genent ein wib,
wie doch ir magtum wäs gefrist
gantz kúsch, fin und úmer ist.
nuon fier die fröwen mit ir da hin
da sie ist worden kúngin
ob aller engel koeren,
das sie da singen hoeren
die suessen engelëschen dän,
und das dú muoter, all ir krun,
gemert werd von der wib schar,
näch den sie ist gebildet gar
in irem jungfrölichem wesen,
der muoter anna ist genessen,
nauch der der mensch hat aigen schäfft.
ach muoter gotz, hertzog din krafft
gen reinen wiben hie uff erd,
das inn din heiliger segen werd
gegeben und och alles heil.
läß niessen sie das best teil
das dir din kind gegeben hat
in diner hoechsten magen stät,
das dir niemen geniemen mag.
ach gott der jemerlichen clag
wä wiplich bild erstirpt
und ir nam verdirbt!
das ir vergessen wirt da by,
als ob sie nie gewesen sy,
das ist ein leid ob allem leid!
es wer wol uff minen eid,
wa ein wiplich bild wúrt bestaet,
das sye wúrd in die erd gelät,
das ir ein gantzes land genúß
und das der edel balsam gúß
uß irem gräb ön underlaß,
und das ir fuoß pfäd und ir straß
truog aller werder krúter krafft,
und das man tëglich ritterschafft
ob irem grab solt triben
zuo lob den werden wiben,
als sie vor durch wiplich ere
mit irem schimpff hand geúbet sere,
als in gar wiplich wol gezäm.
ach ern richer wips näm,
wie mag dich einer verklagen
der by allen sinen tagen
dir willeclich gedient hät
und sich din froet frue und spät
in allem sinem dingen,
wie mag dem wirsz gelingen
in allen dem das im geschicht?
und siner liebsten zuoversicht
der bitter tod gesiget än,
der das nit erwenden kän,
mit allen sinen listen
nit lenger mag gefristen
das er der liebsten fröwen sin
mit also jemerlicher pin
sich öweglich muoß verwegen,
das er nit me sol pflegen
mit ir der aller liepsten stunnd,
und sie mit roseletem munnd
in trulich wurd an lachen
und sy mit solichen sachen
in nimer me erfroewen mag,
dar an doch als sin glúck ye lag,
das er die muoß fermiden!
der moecht vor bitterm liden
an froeden gar verzagen,
wer semlich leid sol tragen
von siner liebsten fröwen end,
der er mit willen was behend
zehalten alles ir gebott.
o gnaden richer, werder gott,
vertrib der starken túffel kräfft
mit engelescher ritterschäfft
hie und dört, wö hersterb
ein wiplich bild, das nit verderb
ir sell durch kein missetät!
ob sye ye súnd begangen hät
die schedlich múg der sele sin,
die tilck mit den genaden din
und gib in, herr, din hoch geleit
zuo diner oewigen gotheit,
da tusent jar ein kúrtze frist
by dinen oewigen froeden ist
als gestern der vergangen tag.
die fröwen ich mit gedicht clag,
der biß genedig aller meist,
gott vatter, suon und heiliger geist!
amen.
lob der frauen
aber tringt eyns wibes gueete
daz hertze myn in sorgen vlueete;
ich hoef, sy duet doch sonder vair.
se wilt daz ich gent nuwe jair
myn leben setze in eyn onraste
unde mit zynne dair na taste
beyde zo dichten und zo scriben
was heylsams heylz kuom van wyben.
dar zu myn muot doch ist zu dilde,
sint leyder ney wyp guonsten milde
wart gen mich zuo geyne zyden.
mich hait duecke overvloissen liden,
daz ich enwist ney wie mir was;
lyfs, zyns, hertzen, muoedes laz
hain ich mir vunden manige stuont.
wie ich dar af wuerde gesuont,
dez zynt noch wyff onschuldich gar.
by wylen mach mich sorgen bar
hoffen, mir zuele noch geschien
vyl guotz, daz nicht enist zu zehen.
datz alden troist de men mir deit.
ich ween dez sicher uff myn eyt:
wer heils van wiben nicht hait becort,
de ynkuonnen der zuesser dueghden ort
an wyben nemmermer volprisen,
he enhave gehort dan vanden wysen
meistren, de ich hain vorscreben
waz heils van wyben zy bleben
mangen man, dy sich paste
in duoegeden und in deynste vaste,
lyf, guot, muot, leydes ungespart
durch reynen kuyschen wybes art,
de ich zo prysen wyl beginnen,
doch nicht van virsochten zynnen
dan as ich duocke hain horen reden
beyde uph borgen und in steden
waz guotz eyn gut wyp brengen kan
wen sys mit rechten gunsten gan.
wail ym die daz ist worden wys!
o wyff, der wonnen paradys,
du alre salden vaste slos,
uz dir fluoyst eyn heylsam vlos,
daz lyden kan van mannen keeren.
dyn wyflicheyt kan manigen leren
daz he in rechter edelhede
muos oeven hertz und synne beyde,
der doch vor eyn dorper was.
o dueghden spiegel, luter glaz,
god have danck daz he dich zilde
manigen man zuo vuorbilde.
die vor waz witz und zeden dol,
den macht dyn zuocht duocke duoeghden vol.
eyn wyf getweyde ist heyls eyn garte,
eyn zúchtich wyf an wandels scarte
de enkan gheyn scatz nicht overrychen.
eyn wyf dair uz man kuoyscheyt blychen
spuoert an werken und an worten,
erschynt sy dan doch mit vorten
und ist dan sympel ir gelaez,
so wairt nie keyser noch nye pays
he ynmuocht ir dienen wol mit eren.
wuolde zy ym wyflich zu geberen.
ich kuoer vuor alder werelt guolt
wer mir eyn wyf in truwen huolt,
de aldinc keren kuonde zuo besten.
myn muocht gheyn leit soe oberlesten,
in mueste nach yren hulde ringen.
ich weys noch sulche de mich kan twingen.
se ist senfte, gestete und overzaert,
myn hertz, myn zynn hait ze so hart
zuo steten dienst an ir gedruongen,
wer mir ye eyns van ir irluongen
eyn guoetlich wort, ich wer vyrsat
von leyde al in der vreuden pat.
so gut dunct mir troist van wyben.
wyf kuonnen truerens vyl virdriben,
wyf mach niemans zu vollen loven.
ich prise eyn zuchtich wyf in boven
allit dat got noch hait gemacht.
wen eyns eyn wyflich wyf anlacht
in gunsten und in guetlicheyden,
geschach dem eyn van minnen leyde,
daz muoez balde als eyn blich verzwynden.
wyfs gelych kan nieman vynden,
an wyben so ic die werelt al.
myn hertz god ummer loben sal
daz he sulche edel creatuere
formeren wulde in die gehuere
durch welch die man nach eren ringen
und sich selben zu dueghden dringen.
wyf wuonden hertzen aen quetere,
wyf heylent zinne van brynnenden vuoere
der mynnen heys mit yre guonst.
wa ist eyn meyster van dier kunst
...
...
der minnekampf
eyn wyflic wyf mi dichten bat
vanden nuowen leven.
doe ich mich dair tzuo had gesat
und minen syn ergeben,
doe quoam mich voir in eyme drome
eyns morgens dat ich lege
voir eyme walde onder eyme bouome
und sulche sachen sege,
wie eyne menschlike creatúre,
eyn wyflich sierlic bilde,
die chierheit costelic und dúre
was, quoam, als sy wilde
were, us deme walde gegangen
und streich uof eyne riviere.
mir bestont tzuo hant ze banghen.
ich volgede dem bilde schiere
as zo vernemen wat dat were,
want id was mir vremde.
doch brach ich mich also zere
daz ich id irz erschemde.
wys samit er mantel was,
ich ensach nie duoeres tswaren;
duos pruoevede ich dair unden bas
das bloe die cleider wairen.
id hadde uof sime hovede eyne crone,
dat bilde mynnencliche,
ich wene so chierlich noch so scone,
so costelich noch so ryche
in gheynen lande nie wart gesien
van golde noch van gesteyne.
ich moes der wairheit billich ghien:
der witze ist mir tzo cleyne,
ich enkan nit geloven gnouoch
ir crone noch ir getziere,
noch ouch daz bilde daz zy drouoch.
nu sach ich vorbas sciere:
op ander syde des wassers quam
eyn hellich wyf gelopen seere.
sy was so bissich und so gram,
ich wende dat it eyn duovel were.
zwartse cleyder had sy ain,
swartz mit roden gestryft.
in chan van ir nit goitz gesain.
nu sien ich daz sy gryft
op reynen gront, dat felle wyf,
und vant dat quaet gedachte.
soldic wedden om myn lyf,
ich wene syt us dem buosen brachte.
eyn slinger bracht sy mit ir dair,
da sy onvalicheit in lachte.
as balde as ich des wairt gewair,
van hertzen ich mich leyde bedachte:
och, wat mach der duovel meynen?
alr seldes duit selver arnen;
wilt sie die creature ontreynen?
duo salt sicher sy wairnen.
suos rief ich zuo der vrouwen:< vliet
die hy ny op der erden.
scouot, yn weis nit of irt syt,
ir sult gewerpen werden!>
doe antwoirde mich die mynnencliche:
< id is mir lief dattuo dit sys,
god sendich hier van hemelryche.
duo suos wail daz myn mantel wys
is ind alre vlechen ain
die van mynen schulden komen.
doch enmach ich nit ontgaen.
wat ich vlien, ten mach nit vromen.
die leyde slinger werpt so wyde,
wair ich vlien, ich wairde geracht.>
doe sprach zy:< sitz hier by mynre zyde
und sich wie mich die duevel maecht.>
doe werp die zwartze vyant dair
van ander syden vander bach
und reynede der mynnenclich so gair
dat men des wyssen nit ensach.
al werpende hoirtich grymmen,
as id der duovel were.
zelef sy rief mit luoder stemmen
uzer der maissen zere
ind sprach der mynnenclichen zuo
mit ongetzemden worden:
< duo enwins voir mir nuommer ru
duo enlaets dinen orden
ind drages mir op dyn crone, sy is myn!
ich hain dat lant gewonnen,
dair om sal sy myn billich syn,
in wille sy dir nit gonnen.
mir dient der luode meer dan dir
in sind mit mir vercleidet
...>
...
<...
...
dyn duober woeyen dat duo yngees
mit nit mit syde die croone,
der mir vrouo ere und mynne gyent
das ich sy drage van rechte,
sint mir noch inden lande dient
menich ritter und knechte,
joncfrouwen, vrouwen, layen, paffen,
die gecleidt syn mit als ich.
hier um, verzwartze, lais ur claffen,
ir duoyt mir sicher ongelich!>
< ich sien wail>, sprach daz zwartze wyf,
< id gedyet ain eyme stryt,
ich neme dir dair omme dinen lyf.
ich sal mich inden lande so wyt
besenden naden vrunden myn.
der hain ich also vele,
dat muos an dir wail werden scyn,
id gheit nu us dem spele.
want ich wille tegen uch uf eyn velt
mit so manchen manne;
wir begeven dit getzelt,
duo untvlies mir nit van danne.
ich wynne die croone dir af mit stryde,
dars duo tzuo velde komen;
in deys duoys nit, daz weis by tzyde,
dat sal dir weynich vromen!
ich wynne dyn land zuo male dir af
duo encomes mir dan zuo velde,
want alle dine craft is eyn caf
tgen dat ich mach mit gelde.
ich sal dine vrunde zuo mir werven
ind sal ind gheve onghevuoch
...
...>
< neyn>, sprach die werde creature,
< myne vruont ensint nit veyl om gelt,
un steit ir werdicheit zuo duore.
mer ich wil komen op eyn velt,
ich kenne myne vruont so wail gemuot
daz sy myn recht helffen weren.
sy haint mich ouch also behuot
dat ich onrechts nit engheren.
dair sal ouoch eyn vyel besser syn
dan hondert vanden uren,
men vint an yn der trouwen scyn,
in darf ir keynen huoren.>
dus wairt vorsprochen da eyn stryt
so wie die croone behalde,
als op eynen benoemden tyt
dat god dat richten walde,
helpt bidden, vrouowen und man,
ind dat die zwartze blive doit,
so wie dat god gebidden kan;
want des es zwair bitterliche noit!
hier en bynnen ich ersien
zweyerhande wonder
an ons beyden doin geschien,
die ich uech zain besuonder.
die mantel die geworpen was,
als balde als quoam eyn sonne scyn,
die wairt noch claire dan eyn glas,
dat hy nit wisser mochte syn.
nu pruoft ich waz die zwarte meint:
die geit da zitzen op die bach
ind hait ir hende so intreynt
dat men nie des gelich gesach.
wat sy wesschet, engeit nit af,
sy bliven ir bevlecket,
dat wasser helpt ir nit eyn caf,
sy hait sich selve geghecket.
nu sprach die vrouowe mynnenclich:
<...
...
dattu wils syn die bode myn
ind sages mynen vruonden dat
al umbe inden lande wyt
dat deß stryt duos ist gesat.
dat sy sich werven, des ist tzyt,
um dat zy mir zuo hulpen komen,
sent dat icht begeren.
id sal un allen selver vromen,
mach ich myne crone erweren.>
doe sprach ich:< hertze vrouowe myn,
wie sallich sy bekennen?
ich wille gerne ur bode syn,
of ir mir sy wilt nennen.>
doe sprach die vrouwe gerne zu mir:
< vruont, wie gecleidt sint as ich,
dat sint mine vruont, dat sagen ich dir.
nu syt der mynnen bode, des bidden ich dich.
wie ouoch den wissen mantel haint,
an drogen hy die bloen en nit,
des helpe er mir on versaint,
of hy des rechten da in pleit.>
sus ich van deme drouome entspranch.
so docht he mich so selsen syn,
wonderlich was myn gedanch.
doe ghinc ic zuo der vrouwen myn,
die mich des dichtens had gebeden,
und bad dat syne mir wolde bedueden.
sy antwoirde mich mit suoveren reden:
< snodel, ganc zuo wysen luden!>
< vrouwe, ir syt hier zuo wys genuoch,
ich wille uoch den drouom ertzellen.
vorseit irt mir, daz ongevuoch
dat willic clagen den gesellen.>
als balde als sy den droom virnam,
sy sprach:< nu werdich wol gemuot,
al was ich dir zuo voren gram.
die droem duonct mir so rechte guot,
ich wene, duone selve wail versteis.
al woltuo horen minen syn,
ich sain dir gerne dat ichs weys.
nu gain wir weder ain dat beghin.
der mantel wys is eyn eren cleit,
den du den bilde doe sages drayn.
dat bloe bezeichent stedicheit.
hanich dicke horen sain.
dat was vrouwe bescheidenheit,
dat bilde dat die varwe drouoch,
die van rechte crone dreit,
al eest der valsscher ongevoech.
byder zwartzer ich virstain
nut dan wisses wedersatz,
die op die ander syde quam gaen
intgeyn dat bilde op den platz.
die rode stryffen ich beduden
nit dan valsche mynne,
die zewers an menchen luden
stricht ome die zynne
in cleift dat herze in suore rasten
ind comt so dicke inden mont.
ich wilde die velscher solden vasten,
uns ir gront worde manlich cond.
umbescheydentheit genant
is sy die dysse varwe drouoch;
ir is der werlte vele bekant.
sy deit den steden ongevuoch,
sy vint op reynen grondeln quoaet,
dat is an reynen, guoden lueden,
sy syn onschuldich boser daet.
den busem willich úch bedúden:
daz ist zwartze, felle hertze,
dat se menich felheit dryft,
dat doget pyn, rouwe und smertze
off yemant in syn ere blyft.
gelyc den buec verweys
alse doit die valsche diet:
wes vermoget he sich tzer geis,
die doch der seden nit enpliet?
die slingher die se brach aldair,
dat is die valsche tzonghe,
der wert men hier un dair gewair,
die is holre dan eyn longe.
der tzongen kan niemans ontflien
al ome, hier och over meer.
god lais ir leit zo leyde gescyen,
tgyen syen hebt ghyen geweer
dan manlich huden sich boser daet
ind laissen sy claffen waz sy wilt;
an dyeme wert ye des claffen raet.
int leste, wie voert der eeren schilt,
wat hy bynnen is geschiet
tzuo dedingen ome der cronen recht,
dat endarf des bedudes niet,
want et is in em selven slecht.
der mantel die beworpen was
int den die sonne hadde ercleint,
des mogen velscher haven has.
dat ons dese droem hy yn bewennt,
wanne dat die velscher quaet
in iren selben hertzen vonden.
sy stichten menigen fellen rait,
wie sich op ir tzonge bepronden
ind die goeden dair mit ontreynen.
da mit sy wenen sich erheven,
dat is allet dat sy meynen.
god geve in mit leyde tzuo leven.
wie dander wairheit kan herbeyden,
...
ind wilt bescheiden leven leyden,
opt leste so waire syn mantel fyn.
och, dat die wairheit schynt so selden,
dat erberme den goeden god,
ind die bescheydene des ontgelden
daz huom die velscher haven spot!>
< vrouwe, wat is da mit gemeynt
dat de swartze ir hande
dwoech ind blevoen ir nit reynt?>
< gherne ich dat bekande.
wanne die velscher vele geluoghet
ind dan die wairheit wert vernomen
ind vuoelt dat hy sich selven bedruoghet,
so weynt hy dan des weder komen.
wat hy loyent, hem hanget ane
die loghen die hy hait gelogen.
he were de wesschens wail in dane,
hy hait sich selven dan bedrogen.>
< ey vrouowe, nu beduyt mir dat,
des biddich uch up rechte hulde,
dat mir die mynnencliche bat
dat ich ir boitscap wesen wolde.>
< duo salt dich dair ynne bewaren
ind salt den goeden raden
...
ind dair omb nit en verquaden.
of nu, of nemmer en verlinget
des sy van hertzen geren,
doch ir moet ie dair na ringet
daz sy holpen weren
vrouowe bescheydenheit yr crone,
dat is dat sy rechte leven.
bescheydentheyt sal die tse lone
loves vele und eren geven.
des ist tzyt daz sy sich werven,
dat sy onder eyn getruwe bliven,
sint ir orden dus verderven
die velscher willent ind verdriven.
so ensullen sy nit dair om versagen,
al is der velscher meyne grois,
sint sy nit na recht enjagen;
god macht sy seker segelois
ellich vanden goeden sal.
alsuos beduodich uoch den stryt:
intgheyn sy hondert und al,
die gerechten sy alte tzyt
voir antwoirden mit rechten truowen
ind by der wairheit bliven.
dair moeten velscher schuowen.
sus salman sy verdriven.
vort sprach vrouo bescheidenheit:
woldes duo myn vruont bekennen,
dattuo pruoeves manlich cleit;
sy endorften dich nit nennen,
sint by den blayn ist gemeynt
niet dan stader mynnen leven,
da eyne mit eyme ist vereynt
in stedicheit ain begheven.
wie van sulken leven is
in dreit der eren cleit dair by,
den meynt die vrouowe, syt gewis,
dat hy mit ir gecleidet sy.
men vint ouoch luode sonder mynne
sich bescheidelich bewairen,
ind die van irs selfs synne
in vrouwen eeren te dienste varen.
die drayn ayn blae wisse cleit,
ain die saltuo dyn boitscap werven,
als dich bat vrouowe bescheydenheit,
want sy sint ouoch der cronen erven.>
< vrouowe, in soiker sonder nyt,
ich salt in die gemeynde sagen.
hoirt id node die velsche diet,
id sal den goeden wail behaghen.>
nota.
lob der frauen
so ho of ouch soe listen rych
de wuonde in heyl dier gelych.
eyn goet wyp oitmoedich ende milde
guotz inde gruoetzen, daz ist eyn bilde
daz mangen man ergetzen mach.
eyn tzairte wyp reyne das ist eyn tagh
und eyn morgen ruote der suonnen.
den hertzen de dar nicht enconnen
vro gesyn vuor mange sorgen,
den kan suolg wyp vreude borgen.
eyn wyplich wyp daz ist eyn anger
na dem mangen wirt vil banger
dan na des ewigen ryches troone.
wyp draynt ertscher vreuoden croone.
men schryft van coninc artus hove
und pryst ouoch den mit groesme love,
want da was stoltze ritterschaft,
die duocke mit stoltzer mannes craft
duorch ere waeghden lyp und guot.
mange druoegh da lewes muot,
die besser syn wolde dan eyn ander.
noch artuoer noch ouch alexander
in wuonnen nie so rychen hof,
he in muost vergaen al sonder lof,
erluochten da nicht wyflich wyf,
want alre mannen leits verdryf
synt wyf geseyt ind wail gelaissen.
manich here muos zich tzornes maissen
als hee eyn wyplich wyp aensiet.
zelich muos doch syn der zyt
das wibes bilde ye wairt formeert!
eyn wyf mit duochden wail duorch ziert
daz ist eyn cleynoot alzo weert
dem de wyplich zucht begeert.
eyn guot wyp fyn, huoesch und gemeit
ormeret al freude und swachet leit
dem den mynne hait gewont.
ay wye balde wirt hee gesont
als se eyn guotlich woort hem buyt
und ym daz na mit guonsten duyt!
vur al guot prysich wibes namen.
eyn ordelich wyp tzyt inden hamen
der mynnen mangen stoltzen man,
de sich erweren nicht enkan,
heen muos yn dienen om ir schuolt,
datz guonst wail sprechen, wesen huolt;
und werlich wie das can erwerben,
aen dem muos freude aen lyden erben.
daz willich allen mannen raden:
ze werben vast um ir genaden.
wan sicher wie sich dar aen keyrt
daz hee mit claffen wyp ondeert
und spricht van yn virlaissen woirt,
dien kuoemt an eren nuommer vort.
wie wyfs geselschaft pleit verkeren
und sait van yn vyl valscher meren,
he sy hertzoghe, ritter, grebe,
syn geselschaft wirt ongeneem
beyde by mannen und by wyben,
laster muos aen eme becliben.
got gebe yn leit und ouoch dem beger,
de sich dar um donct so weger
is yn van wyben goit geschiet.
wie cleyn daz sy( licht es is niet),
her baight sich jegen jonck ind alt,
he muos in vreuoden wirden balt
duorch guot daz ym geschiet van wyben.
ich willen by dem selben schriben
de wyflich vreuode zem argste went.
ich weis dat sy got zamen scheynt,
want wa sy comment, da ist mer muoede.
dar um yderman sich huode
und rede van wyben nicht dan guot!
wyp draynt alre eren huot,
wyp sint alre werelde troist,
wyp haint mangen man irloist
us commer ind us sorgen benden.
wyp connent leyt in vreuden wenden.
eyn sceymelich wyp van weynich woirden
de kan stillich hertzen morden,
yt zwygen vyl bas hertzen crecht
dan de mit worten sich ondecht.
eyn gutlich, fruontlich, wyplich wyp,
guotz behuoet, in stedicheiden styf,
virmeystert alre kuonster spil,
wilch zyt se vreude tzoven wil.
rychdom, sterct ind ho gewalt
hait wyplich craft vil duocke irvalt.
leyen, paffen, jueden, heyden
muossen irre genaden beyden
als sy van mynnen syn entfengt.
duos wyfs gewalt de werelt drengt.
he sy rych, arm, ho of neder,
gheyn list inmach ym syn wedir.
eyn wyf getru aen contrefeit,
die recht nach iren worden deit,
wen se zo lieben sich vorbint,
of se den stede und wairaft fint,
van rechte mach he freuoden sich!
can syn gelais dan doin gelych
doch aen tseychen allen luden,
der hertzen daz wil ich edel duyden,
und dee muos zyn eyn selich man
den sulg gut wyf ir minne gan,
eyn lutzelich wyf kan wuonder werken;
daz inmach nymont doch vul merken
wy wail eyn lutzelich wyp erfreuot.
eyn plein mit vreuoden wail duorch streuot
daz ist eyn guotlichs wyfs aenschyn
und ir wonnencliche bilde fyn,
want is doit truoeren gair verderren
und hertzen duocke in vreuoden werren.
nu denct men guot aen guoden arten
und sprich al guot van wyben zairten:
want wie wyfs lof mit love ermeert
und wyf duorch wyflicheit ouch eyrt,
de sal sycher wesen daz
he wirt van wyben noch irgatst.
al wyf prisen ich vuor guot;
is eyn of zwa wail onbehoyt
und duoent licht weder wyflicheit,
so synt ir duosent dent is leyt
und huoeden sich voir mannen loes,
dee mange wyf machent eren bloes,
daz nicht endeyt der wyf onduocht.
an wyben inwere nicht dan tzuocht,
de wyflich zuocht mit zuochten zuoese,
daz troez so grois ist wybes guoete
daz die nieman kan vuolgruonden.
ich ween, mit meysterlichen vonden
geyn man dair zoe konne comen
das hee vuolprisen muocht de vromen
die al die werelt hait van wyben.
ich wil eyn guot wyf werlich scriben
vuor al guot mit guode verguot.
eyn wyf de sich vuor wandel huot
und wandelt wyflich al ir leben,
der muoes got hier vyl eren geben
und ouoch hemelsche vreude dort.
o wyf, wyflicher salden hort,
got gebe mir vil des ich dir gan!
ich wil dir weynschen, of ich kan,
vreuoden heyls bis aen myn doet.
got huoede goede wyf vuor alle noet,
wan sy ensyn nicht arger wert
dan guotz, des ouoch ir hertz begert.
o got, nu mach mir vreuden rych
mit wyben, got, des bid ich dich,
und halt mich mit ym gespart,
bis ons maria die maget zart
bedect mit yren vreuden cleyde;
so syn wir vry vur allen leyde!
explicit.
lob der frauen
och weer ich als arestotyles,
vil wail muocht ich mir vreuoden daz!
so woldich al myn wyse leer
wenden in reynen vrouwen eer,
daz deed ich duorch die selbe liebe.
sint ich us buoch und briebe
van ym hoirde mannich wonder,
so wil ich reyne wyf by zonder
voer alle creatuoeren prisen,
und wilc wail mitter wairheit wysen
daz reyne wyf synt spiegel alre wonnen.
want wes die mane of die zonne
bescreven onder haint van guoede,
daz steit in reynre wyben muoede.
eyn duoldich wyf ist weert vil eren,
want nie keyn vuorsten noch ouoch heren
enworden so stoltz ye van libe,
sy enweren in dienst reynre wybe
und leden duorch sie noit und pyn.
yderman deuoch om die syn,
daz hee ir guonste mach bejagen
und guoeden wyben wail behagen.
of mir got der eren guonde
daz ich reynen wyben vuonde
zuo dienen mit dem hertzen myn,
so muocht ich billich vreuolich zyn
beyde mit muode und ouoch mit syn.
eyn tzairte wyp der ist gair in
bescheit und eer und dair tzuo steet,
so daz sy doch nicht en misdeet
om alt guot daz man ye genant
an vuorsten oft in heren lant.
lof habe wyf, der eren dach!
wyp ist eyn steyn vuor ongemach,
wyp ist eyn bloyende rosen rys,
wyp ist mannes paradys,
wyp gepuoert nach reynicheyt
ist alre duoeghden omcleit,
wyp deit sterben und genesen.
wie muocht eyn man so druoebich wesen,
sege hee eyn mynnencliche wyp,
dier wol gestalt were ir lyp
und sy dan us hertzen gruonde
lacht mit eynen roten muonde,
lies he nicht syn truoeren dan,
her solt nemmermeer gheyn man
heyssen al syn dage,
he muost heyssen eyn blode zage.
so grois eer licht aen vrouwen.
duorch wyp ist vechten und houwen,
duorch wyp ist tornoy, ridder spil,
durch wyp ist mange blyscap vil,
durch wyp ist manheit und muot,
durch wyp mange man daz beste duot,
duorch reyne wyp hait got die werde
gheschaphen hemel und erde.
o wyp, nu lef nach deser leer,
daz duo behaltz dyn wyplich eer,
so bistuo wyp geconformeret,
dyn wyflich eer wol ghezieret!
explicit.
fehde zwischen amor und reden
stede myn mit lieplich denchen
dede god selbe eyn vruontlich schenchen.
was die gotlicheit ye gedacht,
daz hait myn in huom gebracht,
want myn was god ye und ye
und sal bliben emmerme
eyn vuor daz brant aen lesschen.
syn geluoet de maichde desschen;
da van hait he geformert
de werlt gans und geordineert
planeten und daz firmament
und sterren vyl dair yn geprent,
erde, wasser, luocht und vuor
und alle sterflich creatuoer
vanden vier elementen gegoessen,
und yn daz firmament besloessen
engelen, geesten und alle wesen.
was ye meyster kuonde gelesen:
meynsschen, beesten, vogele, dieren,
vysschen, wormen, was god visieren
cuonde und was her ye geschuoef,
daz waz al tzo des meinsschen behuoef,
want her en schuoef nach sinen gelych
und machten alre kuonsten rych.
ewelich had her ym gegeben
yn den paradyse tzoe leben.
dair dede he weder goeds gebot,
hier om viel op ons daz lot
daz wir al zam weren verloren,
ynhed der godsoen userkoren
durch synre lieplicher, steder mynnen,
der hem brande syn hertz van bynnen,
nicht geleden den bitteren doet,
der uns bracht uß alre noot.
duos hait uns god duorch myn gegeben
daz wir ewelic sullen leben,
wilwir syn gebode halden,
mit steder mynnen in uns valden
daz eerste: daz wir gode bekynnen
mit lieplichen denchen, mit steder mynnen,
mit gansser hertzen zyn und gedacht,
mit wirken, mit al unser zielen kracht.
dinen neesten myn dir selben gelych.
ist dan aldus, sal hemelrych
allen meynsschen wol gewerden
der helt dese gebode uff erden.
dez gon ons der hemelssche vader
unde muoß uns mensschen alle gader
beschermen vander helsscher pyn,
want wir al zyn eygen zyn!
ierst soe sprach ich int begyn
daz god duorch synre steder myn
al dinck deyt leben und wesen.
duos merch ich dan yn desen:
waz uf hemel, uf erden leeft,
daz ys al nach mynnen zweeft;
want wir syn van mynnen esschen
gemaicht, der nye eyn cuonde gelesschen.
zuolde wir dan wesen sonder
myn, daz weer groiß wonder.
dus mynnet engel, mensch und dier,
eyn yeglich nach synre manier.
der engel myn heyst caritaet
und yst der mynnen hoiste graet
der god ye ließ gewerden,
beyde in hemel und uff erden.
dieren haint natuoerlich neygen,
daz ist myn de hen kan dreygen.
om tzuo winnen hoir gelych,
gebuoet huon god van hemelrych:
wasset und meret ur geslecht,
ertrych vuolt, et duoncht mich recht;
want yr nicht ewelich muoeget leben,
dair umb ist uch daz gegeben!
voirt vindich in des mensschen staet
drie leben vander mynnen grait.
eyn menssche lebet nach der zielen.
dan wil myn begeert vernielen,
alder werlt af scheyden
und leben als ermyten leyden.
dander leben ist myn begeren
und wes syn geert, des nicht tzontberen,
und yn wyl nicht gebruychen reden;
der lebet nach der beesten zeden.
daz dritte leben inden mensschen
deit myn und zyn mit reden wensschen
al daz bescheydelich ist und eer
und ist alre dueghden leer.
sy leert den mynre dienen gode,
sy leert ym halden zyn gebode,
sy leert gelyche hertzen mynnen.
wanneer sy sich under kynnen,
maicht sy eyn in tzwey und tzwey in eyn,
eyn wil, eyn geer, eyn ja, eyn neyn.
sy leert den mynner wesen kuysch,
sy leert ym schuwen al getuysch.
oich leert sy leben ym mit maissen,
sy leert ym alle boesheit haessen,
sy leert herden, in truowen helen,
zy leert gerechticheit bevelen,
sy leert vroende und miltheyt,
hoemoet und oitmoedicheyt.
sy leert wesen stede und coen,
vrolich, willich dairs is te doen.
sy leert stechen unde tornieren,
steyden, wanderen und vysieren,
sy leert menich vruntlich woirt
dichten, singen mit goeden acoert.
oich so leert zy menige guonst
van alre melodyen kuonst,
sy leert wesen vry und vroe
und guot geselschaff singen hoe,
sy leert danssen und springen,
sy leert mit blider hertzen zyngen,
sy leert den mynner eyn weynich affen;
mit guotlich, guonstlich, lieplich claffen
leert sy truoerens vyl versenken,
oich leert sy mit liepliche denchen
eyn vil lieplich guot gebeer.
in kan uch gesagen meer:
al dair enige duoeght in is,
leert de myn, des zyt gewis!
off dese matery willich sagen
eyn twist, die lange voer minen dagen
geviel( und oich velt nu zor tzyt
in menghen lande alsuolken stryt),
tuosschen reden und herren amor,
die heeren sint al die werlt doer
und halden beyde gemeen
zuo gader landt, borch und leen.
tusschen hon und horen raet
gheviel eyn stryt, also verstaet:
amor wold reden daz beduoden
daz reden sold mit sinen luoden
hem huolden und manschap doin.
reden enwaz dez nye gewoen
zu wesen heren amor underdenich.
reden sprach zuo herren amor wenich:
< ir muost mir dienen ummermeer,
suldir haben duoeght und eer.>
dez vuor amor mit heyssen zynne
zu sinen besten casteel in
daz uff erden hatt her amor,
und ist genant dez mensschen cor.
dair geboet he syn luode zu samen;
die dair nicht waren, balde zy quamen.
nu willich uch sagen der lude eyn dele
de waren in herren amors casteel.
amor gaf om onder roeden
cuysch, scheymd, stede und hoeden.
wair her amor hielt geschairt
mit desen, was he wail bewairt.
lieplich denchen, hopen und tzwivel
oich was dair mede in weys wie vyl,
mays, truo, mild, helen und herden.
her viel gepeyns lies nicht gewerden,
he enqueem mit selden sien und truoren
und dede hem allen dair besuoeren.
daz velt noch in suolcher tzyt,
als lude haben groiß jolyt,
daz dan coomt eyn ongeval
und bedruouort tgeselschap al.
dese waren herren amors hoeghste raet,
dair he by leyde sinen staet
stedenclich in allen uren.
aen daz vylgepeyns und truoren
dair waren dicke, dede selden sien,
huoede om helen lies daz geschien:
dus sietmen selden al deytment node
om zo haven rycher huede.
voert had her amor in syn heer
her oetmoet und her eren gheer;
by desen waz her ootmoet;
daz sietmen dicke wyl wesen guot
daz oetmoet den hoemoedigen dwingt,
daz her nicht zuo ho enspringt.
mit desen quamen dair aen zolt
her wail bewandelt und her stolt
und maichten dair grois opsat,
om dat sy schemde dair bat.
her vry, her vro, her guot gesell,
her wailbewandelt, her luotslich spel,
her lieplich gebeer, her vruontlich af,
her guotgelays, her guonstlich claff,
dese waren dair by kuoyssche und maessen,
wat sy geboden, zuo doen und zuo laessen;
want eyn guot spyl, maiß und kuysch
hasset alle valsch getuoysch.
in kan sy alle nit mit namen
genuoemen die by herren amor quamen.
van oest, norden, west und züden
quamen so vyl guoder luden.
nyman goeders, als ich vernam,
enwaz de dar nicht enquam.
doe her amor had vernomen
daz hem al syn volc waz comen,
sticht he roef und brant
mit groissen vuor in redens lant.
nieman in des hemels troen
vernam eyn vuor soe groiß, soe schoen,
recht of die werelt zu mael
stuonde in eynen gloeyenden koel:
dasschen stoben, die wolken vlogen,
nyeman cuonde dair mit oghen
den andren wol bekinnen.
so brandet daer van bynnen
und soe stoef dair die molde
of die werelt virgangen solde.
duorch den heyssen groissen noot
waz vyl nach reden bleben doet,
aen he ontginc mit den lyve
und virloes synre casteel vive,
de her amor dede verwaren
mit den volck van synre scharen.
daz ierste hies gevuoelensteyn;
in dem gevuoelde he menich reyn
guotlich cuossen und drucken
mit lieben armen; mocht mir gelucken
in myn leben eyns alsoe,
soe wold ich sicher sterben vroe.
schouowenborch was daz ander casteel
das her amor wan gheheel.
in deen casteel mochtmen schouwen
guot gelaeß van werden vrouwen
und menich wyplich guot gebeer.
in weys uch waz sagen meer;
al daz inder werelt was,
duorch den casteel sachmen daz.
daz dirde casteel hies ruychendale;
in dem casteel roecht also wale.
amor beguonde syn hertz tzontpluychen,
so dedent dair die lieben ruychen.
nyen roese, fyole noch muoschaet,
balsam of wortz, also verstaet,
cuonden gheben alsulchen lucht
als amor had van synre vrucht.
pruonenborch waz daz virde;
ich weys, god selver nye vysierde
zuolcher honich dranch noch spyse,
der smachen sulde van suolcher wyse
als deden die roten wangen
de her amor had bevangen.
mit vruontlich cussen, guonstlich schachen,
mit armen drucken, lieplich lachen
custe amor den zuoessen mont
mee wan hondert dusent stont.
want her heyß und dorst had leden,
cuondmen amor nicht geseden.
horenveltz daz vyffte was;
amor hoerde in dem palas
menich guotlich, lieplich woert.
nye hoordmen inder werelt voert
daz deem weer zu gelychen;
noch vedelen noch herpen strychen
( ich spreech van spyl der mynnen streel)
vander werelt al geheel
mit guoden zuoessen acoerden
in gelychen nicht den woerden
de amor dair horde sprechen.
al weer eyn hertz duorch stechen,
mit suolchen lieplichen gruoessen
soldment hem wol gebuoessen.
amor reyt niet veer van dan,
eyn ander casteel he gewan,
unde was daz zeste:
wayndorp hies de veste.
dair deedmen al das bescryben
wes her amor plach zuo dryben.
amor schreyf syn bylt aldair;
men vant inder ingel schaer
nye so mynnenclichen helt
als her amor waz gestelt.
muocht ich nach dem willen myn
eyns noch sien so lieben schyn
de mir steet ist indem muot,
ich koert voir alder werelt guot.
doe screyf hem amor: myn,
meyster alre syn.
nu spricht reden zuo dem wil:
< wir haent zo lange gelegen stil
daz her amor onse lant
haet geroyft und gebrant.
wir heddent mogen wederstaen
hed wirt in dem beghyn gedaen.
wir heddens wol die macht
hed wir uns zo voren bedacht.
nu gehengden wir herren eyns
daz he vuor in vor ons slos.
men sprich: zu vyl gehengen
deyt dicke groisse schade bringhen,
oich sprichtmen, het sy bescheydenheit
de dbeghynsel weder steit.
men mach gair mit wil der zielen
natuoerlich neyghen wol vernyelen.>
nach dem so quam eyn ritter,
dem eer waz worden bitter,
und brachtse beyde in eynen vrede.
daz amor horde noede dede:
hen beyden genuoeghde ritters recht.
dair wysde ritter und knecht
daz her amor sinen staet
regeren solde mit redens raet,
bis daz verwandelde sich die joegt.
dan sold amor durch syn doegt
huold und manschap reden doon.
hier mit machten sy de zoen
und leefden beyde bescheydelich voirt.
vyl sprechen ist ongheern ghehoert.
nota.
der minne leben
eyns kevielt daz ich sas
heymelic uf eyn stat.
ich dach, als ic plach tzo doene,
umme die usyrwelte schone,
wie ich gern by ir weer.
hy umb dacht ich dar und heer.
alz ich suos saz in myn gepeins,
so coomt zo mir unverseyns
heymelic aldair gegaen
eyn joncfrouwe wail getaen.
se sprach, do se mich yrsten sach:
< god gebe dich heyl und gueten dach!>
ich stont uff haestelike
end spraek:< god van hemelryke,
dez willich daz ur loon sy:
was ir gebyet, daz saget mir.>
sy lies glyten ir cleter,
by mir ghine se sitzen neter,
ze begonde zeer zo zuochtzen
end sprach:< of irs geplegen muochten,
so solde ich uch gerne bitten
daz ir mich wolte beduoden
welich leben daz ze vuoeren
de in rechter mynnen duoren.
des biddich daz ir mych bescheyden
welich leben daz ze leyden.
hy om byn ich zo dir komen,
want ich hain wol virnomen
daz ir wol raet konnet gheben
den ghenen die in mynnen leben.
ich haen aen vechten groiß van mynnen,
nochtan wil ich ir nicht beghynnen,
ich enwiste ierst waz mynne sy.
des biddich uch, bescheydet mir!>
< joncfrow, ir holt mit mir ur spot.
ich bid uch um den werten god
daz ir mich der worte vertrage
end mich dair af nicht meer ensage.
ich behoefte viel bas
daz ich tachte om anderwaz
daz mynre zielen beste were
dan ich tachte om sulche mere.>
die joncfrow antworte mir,
mit zuoetzer tzalen sprach zy:
< soldich mit uoch halden spot?
neyn ich, so helph mir got!
ir moget mir wol gheben raet
suonder enigherhande quaet.
ich weys das wail daz ich daz wande
suonder suonde ende sonder schande
daz es uch erghent schaten muochte,
daz ich es uch nemmer aen en sochte.>
< joncfrow, na den daz ir mich aen zynnet
daz ir gern wistet van mynnen,
so ratich uch mit rechten rate
daz ir ur hertze halt ghestate
end vander mynnen keren.
daz willich uch raten unde leren.>
die joncfrow sprach:< nu sage mir
alre ierst waz mynne zy,
so mach ich haben mynen kore,
eer ich se aen gha, zo voren.>
< joncfrow, ich sage uch daz voir wair:
der mynnen orten ist also zwair
daz keyn orten inder werelt ist
de zwaere zy, des zyt gewis.
vrou venuos is de priorynne
in dem clooster der rechter mynne.
wee varen wil dair yn,
de moeß yr ondertanich syn.
wilt ir der mynnen orten ontfaen,
ich sage uch, sy ist also getaen,
der mynnen orten ist also ghestalt:
se machet dem jongen grys und alt,
se machet schone wangen dinne,
wee volghet der rechter mynne.
vrou venuos orte ist also zwair,
se enhaet gheyn probeljair;
her moeß dair ewenclich in duoeren
we sy uf ir recht sal vuoeren.
joncfrow, dez moget ir gherne horen
ende aen sien uch wair zu voren:
wildir vrow venuos orten ontfaen,
ir moget dair nicht weder uß gaen,
wild ir rechte mynne dregen.
mer wildir lozer mynnen plegen,
so moget ir in daz clooster nicht,
in vrouo venuos orte, des syt bericht.>
der joncfrouo sloech daz hooft neter,
se sach heer, daer und weder,
se sprach:< mich luoste wol daz ich horte
de regel van vrou venuos oerte.
cond irse, als ir weerlich toet,
ich bid uoch daz ir se mich macht vroet;
ich ween, ir vrouo venuos vroeter zyt,
al traget ir eyn ander abyt.>
< joncfrouo, ir sult daz sicher wesen,
en hain ir regel nicht gelesen.
ir suolt daz wissen nochtan
daz ich se al wol buoten kan,
want ich habe eyn meysterynne,
de ich boven allen vrouwen mynne.
ich haen se liep und weert,
van ir hain ich die regel keleert,
men enderf ir uoch leren nicht
noch scriben, des syt bericht.
van wanne de tzyt ist comen
daz ir der orte haet aen genomen,
alz ir ur hertze liep erkyesen,
so sold ir der mynnen meyster wesen.>
de joncfrouo sprach mit zuetzer tzale:
< vyl tzairter vruont, daz weys ich wale
daz ich se dan wol leren solde,
aber ich ghern wissen wolde,
eer ich die mynne solde bestaen
wie daz ze were getaen.
so mocht ich deylen und kiesen
of ich in mynnen wolde wesen.>< joncfrouo,
nu hoirt, ich sal uch sagen.
ich plege aen myne hertze zo dragen
tach und nacht zebenderhande
uß ir maetsen zware bande.
da mit byn ich so zere gebonden
daz ich enmach zo gheynen stonden
vrolich ofte blide syn.
se beroebet mich wysheit und zyn,
se brenget mich zo sulcher noet
daz mich viel besser were der toet.
de seben bande syn becleben
in myn hertz und also verbleben
das se nuommer uß enkommen.
hoert, joncfrou, ich salse uch noemen.
der ierste vanden seben banden
daz ist menich zweer verlangen
nach der lieber joncfrow myn,
we ich by ir muochte syn.
al myn syn und myn gedacht
setz ich da na tach und nacht
we ich by ir wesen muochte
suonder enich keruchte.
da nach erlanget mich also zeer
daz ich enruste nemmermer.
wist ir wie myn hertze bricht
als ich myn liep mach sprechen nicht
vrolich nach mynen wille,
ir sweget der mynnen sicher stille.
eer ir in suolchen doene weren,
ir sold vyl lieber mynne vorzweren.
alz ich myn hertz nicht mach uph luken
tzegen myn liep noch syns gebruychen,
so enkan ich nicht genesen,
ich enmoeß altzyt trobich wesen.
der ierste bant heysset verlangen,
da ich so sterch mit byn gevangen.
nu hoirt, ich sal uoch toen verstaen
wie der ander sy getaen.
der ander bant twinget my,
wan ic byn der joncfrow by.
da ich dus af vyrduollet byn,
so verliese ich gair myn zyn
end myn gelaes tzuo male alsoo
das ich ir nouowe mach sprechen tzoe.
daz toet al der mynnen kracht,
die mich beroeft syn und macht.
also ontfenget mich van bynnen
daz vuoer der creftiger mynnen
daz mir daz zweys brecht uß,
dast ober al myn leden vluyst.
weert daz ich eyn wort betacht
daz ich der lieber seggen mocht,
so sits ich daer by ir spele genosen,
daz wir daz ummer laissen mosen.
alz ich myn lieb zie voir mich zitzen
und ich ir nicht enmach genießen
mit worte noch mit aen zien,
so moeß ich liten groisse pyn;
so sits ich als eyn arm man,
de nicht zwygen noch spreken kan.
joncfrouwe, daz ist der anter bant
die mich die mynne hait besant.
der dridde bant der ist gheheyssen
scheyden van lieben, daz soldir wißen.
als ich van mynen liebe scheyde,
so engheschach mir nye so leyde.
scheyden ist mich also zwaer
daz ich daz wol sprechen dar
daz keyn dinck inder werelt enist,
des zyt sicher und gewis,
daz keyn dinch zwairder wesen mach.
zuoeze vrouwe, o we, o wach,
daz scheyden gheyt mich vyel zuo na!
als ich vander werter gha,
so lidich pyn, de ist so groiß
daz ich altzyt irtenken moeß
mit groeßer smertzen also
wie ich ir weter kome tzoe
der gelyche in dem doone.
als ich zy laiß myn liep, die schone,
alz ich ghescheyden byn van ere,
in dem schyne, in dem ghebere
so tuonct mich aen dem zynne myn
wye sy altzyt vor mich schyn.
joncfrouo, daz ist der dridde bant
de mich de mynne haet besant.
den vierden bant doen ich uch kont,
der twinget mich aen myns hertzen gront.
alz ich myn liep sie vor mich gaen,
uoff straetzen of in kerken staen,
und ich ir nicht mach aen gesien
van nyders und wroegers spien,
so leget groeße pine aen my.
ich stee of ich gebreytelt zy,
en der daz hoebet keren nicht
daert der nyden clepper sicht.
so groeß verdriet enleyt nye man,
joncfrow, als ich doe dan.
die ic mynne boven allen vrouwen,
mocht ich sy sonder begryp aenschouwen,
ich weys daz wol daz myn oughen
ir selden solden werden ontzogen.
daz man saget, daz ist waer:
waer daz liep ist, daer ist der ougen schaer.
daz ist eyn waer gestal,
daz merchet aen desen wol.
in iren finen aengesichte
steyt mich daz hertze gedichte.
enwere keyn wonder daz der oghen
gherne nach dem hertze vloghe.
joncfrow, dez mach nicht wesen,
en mach niet meer ghebruychen van desen
dan eyn kortz aengesien
ende eyn snel weder ontzien.
mocht ich daz haben nochtan,
mit vreden so weer ich eyn selich man.
dits de vierde bant, joncfrou,
dair af ich toge mengen rouowe.
den vyften willich da by proeben:
als mich die wroegers fel bedroeben
mit irre velsscher achter spraeche,
so weer keyn wonder daz mir braeche
daz hertze mitten ontzwey.
daz after claffen toet mich we,
nicht om minen wille alleyn
mer om die werte die ich meyn,
daz sy dair mede werde betrabet.
...
joncfrow, kortzeliche gesaget,
dits der bant die mich pleghet
tzo dwingen so rechte zeer
daz ich lieber toet were,
des moight ir mich gheloben wol,
dan ich der felre wroeger schal
horen ende lyten moet.
got ghef ym zuoeren toet
die daz melden daz zy horen,
und gerechte mynne storen!
die zeste bant haet mich bevaen:
als ich mit anxte altoes moeß gaen
tzo der joncfrow der ich mynne,
so lyt ich menghe zware pyn,
dicke zucht ich und zweyße,
ich lyte colde und heysse
van anxte daz mir die wroeger zîen.
nu moes ich staen, dan moes ich vlien.
ich ghee viel mengen omganc.
ghinc ich tzo recht, der wech weer nicht lanc,
joncfrou, wan daz dan geschiet
daz mich die wroegers fel besiet,
so wold ich wol daz ich stonde
tzo midden in des meers gronde,
uph daz ich dair nicht enwere
van anxte und van groeßen zwere.
der sevender bant volget hier neyst,
der mich twinget alre meyst.
vanden zevenden bande, joncfrouwe,
lyt ich mere end zweren rouwe
wan ich van allen den andren doe.
her brenget mich menghe pine tzoe
und alzo zwaer verdriez.
joncfrow, dese bant die heyst
anxt voir der joncfrow myn,
das sy ir syn van mir sold tsien
und eynen andren erkyesen.
joncfrow, des sold ir sicher wesen
daz nye mynne waz so stete,
dair enwaert altoez anxt mede.
so wer gerechte mynne leyden,
da ist anxt tzuschen ym beyden
also sterck und also groot
daz her menich komt tzo doet.
daz al der meyster weren hier
der sint bynnen muompelier
end inder scolen van parys,
so enkuonden zy in gheenre wys
vol lesen noch vol scryven mogen
wes gerechte mynres dogen
van anxte in irs hertzen gront.
daz enmach uch nicht werten kont
eer ir die mynne haet bestaen.
dan verneemt ir daz zuonder waen:
wie mere liep ende trouwe,
wie mere anxt unde rouwe.
joncfrou, nu haen ich uoch gesaget
wie men gerechte mynne draget
und waz leben daz er haet.
nu moget ir haben ur beraet,
ir moget teylen unde kiesen
of ir in mynnen willet wesen.
oich suld ir, joncfrow, wissen:
in ders uch raten noch heyssen;
daz mynnen leben ist zo zwaer
daz ich uoch ter mynnen niet raten dar.>
der joncfrouo sprach so togentlych:
< nu segen mich got van hemelrych!
ist so zwaer der bant van mynnen,
des wondert mich in mynen zynnen,
der aldussulch leben vueren,
daz se da ynne mogen dueren.
ich bid uoch vruntlich dat ir is
mich machen vroet und wys.>
< joncfrow, des willich uch wys machen.
daz ist umb tzwyer hande sachen
daz sy dez nicht gelaessen kuonnen,
sy enmoeßen in hertzen mynnen.
der ierste sache ist rechte truowe.
nu proebet end mercht, joncfrou:
wie mach ich myn lyeb begeben,
de ich mynne voir al die leben?
voir die joncfrow die ich mynne,
koer ich nicht die keyserynne
noch conincynne van engelant.
so mere trouwe, so stercher bant.
trouwe enleet mynne nicht scheyden,
we zwaer leben daz se leyden.
der ander sache ist hoffe groes
we noch soele al myne noot
werden verwonnen und myns liebes gebruychen,
mit blanchen armen umme luyken.
als ich noch hoffe komen tzo dien,
so moes al sorge van mir vlien.
cortzeliche gesaget, joncfrouwe,
dese twe sachen, hophe und trouwe,
der enlaessen mich myn liep nicht laeßen,
al muocht mich tuosent merch bazet.
joncfrouo, nu wyst ir wol waz daz doet
daz man mit pinen mynnen moet.
nu geeft mir orlof, ich moeß gaen.
daz ich hie sitze, daz ist mistaen,
ich solde myn getzyde lesen
und in gebete wesen.>
doen sprach die joncfrouo wol getaen:
< ir moight noch nicht van mir gaen,
ik bidde ju dat gy korten beyden
ir moiget sus nicht van mir scheyden;
ich bid uch dazir mich willen zagen
van dinck die ich uch noch moeß vragen:
die getruwelic mynnet,
wa by daz man sy kennet?>
< ich sage uch, vrouwe goedertieren,
men sal in drierhante manieren
al gerechte mynne dragen;
ich maches uch wys nach uwen vragen.
tzo dem iersten mael suldir urlief
altzyt mynnen sonder blyf
und gestedencliche mynnen,
nach dem daz ir die regel beghinnen.
ir en sult ur lief nicht laessen
...
al queme uch yemant te voren
der scoonre weer und baz geboren
wan ur lieb, ir sult nochtien
ur hertze dem ghenen nicht ontsien
der ur hertze tzu voren erkoren haet.
der mynne ist looß und quaet
der huoten mynnen den eenen
und morgen den andren meenen.
ich sage uch daz by mynre trouwe:
ich weys noch leben eyne vrouwe,
vor ir so wold ich kiesen nicht
eyn vrouwe die al die scoonheyt tricht
und al die rycheit hedde alleyn
die al die werelt haet gemeyn.>
doe antworte die joncfrow fyn:
< of daz kevyel, als mach geschien,
daz ich mit steten sinne
eynen koer nach mynen gewinne
die mynre minnen nicht enwolde,
ich vrage eyns ortels of ich solde
mich aen hem halden nochteen
dan ich van ym solde vleen.
was da rechtes umme sy,
des, biddich, bescheydet mi.>
< joncfrow, daz ortel willich telen
sonder beraet und suonder helen.
ir moight merchen gewesse
by eynre gelykenisse:
bode ich eynre vrouwe myn ghyfte
der se versmaedde und wolde nicht,
ich sage uch daz ich daz cleynoet
mit eeren wol behalden moet.
mer weert also daz se ez entfinge
end dan weter by ir ghinge
und van ir weter name,
uof myn eyt, daz wer misschaem.
daz mach, joncfrouo, in desen
eyn gelychenisse wesen.
ich haen gegeben mynre joncfrouwe
myn lyp, myn hertz in goeter trouwe.
wart ich gewaer daz se mich loghe
und ir hertz van mir tzoge,
ich solde ir daz myne weder ontzien.
al sold ich sterben van dien.
dez mocht ich nochtan sicher wesen
daz ich dez nemmer sold genesen.
al sold ich dar umb sterben,
se sold mynre vruntscaph terben!
tzo dem andren male men bekennet:
wer getruwelich mynnet,
men mach oich merchen aen deen
daz her sal scouwen und vlien
die felle wroeger, die bose wicht,
de daz al meldet daz her sicht,
uff daz her nicht enbrochte
syn liep in scande noch in geruchte.
mer weert daz es gheviel also
daz her ir komen muochte tzoe
heymelichen, daz es keyn man sage,
so radich ym daz her daz wage
und kome tzuo ir uof der stat
de se ym tzoe haet gesat.
was her dan van ir mach gewinnen
van den spele der rechter mynnen,
daz mach he vrylich aldaer
untphaen und nemen sonder vaer.
et syn vele lieden nochtien
der ym der nyter cleyn ontsien.
wie sy virkrygen iren wille,
ze enrochten weer tsy luote of stille.
uf minen eyt, daz ist valsche mynne,
recht zam mir tuonket aen myne synne.
tzo dem dritten und ten lesten:
der in gerechte mynne resten,
se ensullen ir liep mynnen nicht
om goet, om etelheyt, dez syt bericht.
want men tzo seggen pleget:
wer alsulche mynne treget,
is her man odir wyp,
her mynt daz goet und nicht daz lyp.
joncfrou, aen desen drien manieren
soelen sy ir hertze keeren
de mynnen willen mit rechter trouwe,
is her man of oich vrouwe.
vrouwe, wilt ir mich anders yt,
dez muoest ir beyten zuor ander tyt,
ich haen zu doen, ich moes gaen.>
doe sprach die joncfrou wol getaen:
< ich bitte uch duorch alle vrouwen ere,
beyt noch eyn cortze tzyt, lieber here,
daz ich myn hertz kegen uch mach entluochen.
ich moes duorch uwen wille zuochten
untfangen aen mynen lybe,
da ich sicher toet aen blybe,
tensy daz ir mir geben raet.
ir synt de der mich gefangen haet,
gewondet mit der mynnen spere.
ich engenese nemmermere
tensy daz ir mich geben troost,
mit uwen troost byn ich irloest.>
< help, joncfrow, waz saget ir nu?
daz willich weter raten u.
daz ir mynnet, daz ist virloren.
ich haen eyn joncfrouo irkoren,
der ich nemmer enbegebe
al die wyle daz ich lebe,
also lange alz ich van ir
troestes werde gewaer tzoe mir.
mit cortten worten willich seggen:
alles daz ir aen mir leggen,
daz virlieset ir tzo male
( dez moget ir mich geloeben wale!),
also lange als se lebet
de mich dus gebonden hebbet.>
doe die joncfrow dese wort
van mir hette irhoert,
se mishielt hair also sere,
se liet als se onsinnich were,
se erscrach und wranc hair hande,
se sprach:< daz ich uoch ye irkande,
des kan ich nemmer verwynnen!
um uwen wille moes ich ontsynnen,
tensy daz ir mir troostet baz
dan duo noch getaen haest.>
< werte joncfrouo, ich haen uch bericht,
ir enmoget aen mir haben nicht
so lange als ich keyn ontrouowe
envynde aen mynre vrouwe.
mer by gode, onsen heere,
mich jammert uower so zeere
daz ir sulchen rouwe haet getreben.
het ich myn hertze nicht irgheben
eynen andren, ich solde uoch tyenen
altoes mit gerechter mynnen.>
der joncfrouo sprach:< ich bid uoch dys
daz ir mich loben und machen wys,
of ich erlebe ur lieb, ur vrouwe,
der ir sint so rechte trouwe,
daz ir uof mir willen denchen
und van dynre guetlicheyt schenchen
uower lieplicher mynnen
und kiesen mir tzo dynre vruondinnen.>
< joncfrouwe, weest blite und vro,
da moget ir uoch verlasen tzo.
by rechter mynnen, of ich daz lebe
daz mir myn lieb, myn vrouowe begebe,
ir soltet inder hertzen myn
boven alle die leben beslossen syn!>
der joncfrouo sprach:< mir genoeget wael.>
se stont uoff mit deser tzael,
se sprach tzo mir vruontliche:
< ich bevele uoch got van hemelryche
ende marien, synre moeter.
sinte jannes sy ur behoeter,
daz ir nemmer moeßen sterben
ir enmoeßen gotes huolte werben.>
se ghinch van mir und weynte.
her mete heeft des reten eynte.
ich haen gemachet die gedicht
uoff daz die ghene zyn bericht
de sich tzuo der mynnen keren.
her ynne mogen se merchen und leren,
welcher hande daz se leben
de sich tzuo rechter mynnen gheben.
wisten sy wie zwaer daz ist
der mynnen leben, dez zyt gewis,
se solten ym ouoch wael beraten
eer sy in daz leben traten.
mich wondert daz enich man
die mynne loeft so vrilich an,
de daz herde cleyne weys
wie menich zwaer und groeß verdries
men om die mynne dogen moet,
daz ym viel besser were der toot.
hy umme haen ich tzoe gader gescreben
und gedicht der mynnen leben,
um daz ym daer voer ontvruochten,
eer se daz mynnen leben besuochten.
nota bene nota.
< klage einer liebenden
ich moes clagen clegelich,
mynne, vandier bitterlich
dattu mit weldichliker kracht
hais mich sendes wyf behaft,
daz ich syn, herts, lyf und guet,
werlicher en wyflicher muoet
an eme hain mynnenclich gelacht
die mynre leyder niet enacht.
des roeffen ich waeffen over dich.
wes tzydstuo, morderinne, mich?
ich was und byn dir onderdaen,
daz ich zuo vrunde eme muoest ontfaen.
myns hertzen veste ich eme ontsloes,
dair ynne ich eme vruontlich erkoes,
das he mir lieft und niemans me
und leven sal, wies mir ge.
syne manlicheit, syne zuoesse woirt
haint mich sendes wyf bekoirt,
daz ich hertzen kommer drain.
ei suoesse mynne, lais dair vain!
sint du gewalt haest over mich,
mynne, so lais verbermen dich
das ich den kommer alleyne toelde
den he van schulden lyden solde.
mynne, des moes ich straeffen dich
daz duo gewalt wisest over mich
mit dyner willenclicher daet
und he so onbesweret gaet
voir minen ogen alle dage.
reynen wyven ich daz clage
daz mir mynne pyne doet,
eme zu lieve tiegen spoet.
myn leyt eme lieft, myn liefde eme leydt,
wat mich ervrauwet, dat is eme leyt,
was mich ervairt, das ist eme hais.
mynne, daz weistu, niemans bais.
live mich eme als he ist mir,
mynne, so dancke ich ommer dir.
he lieft mir ye lang so me
und ich eme leyder werder gheve.
dass ist myn alre hoeste clage
de ich in myne hertze drage.
he doe mir wol, he doe mir wee,
dorch eme enkrenche ich nemmerme
myn wyflich er, myn stedicheyt.
ydoch so willich syn bereyt
eme zu ontsien in stediger geir
mit weerdicheit in eeren weir.
ich manens dich, reynes mynnes vrucht,
gedenke an alre eren tzucht
und doe nu recht op rechte vrucht,
so wirt dyn name und auch zuocht
gepryst in hoer weerdicheit.
des denck aen stede stedicheyt
noch daz ich dynre nye envergas.
dyne mynne mer lieft ye lang zo bas.
lief, des laess genyessen mich
daz ich in truwen mynnen dich,
und lais dich noch erbermen
...
want mich anders nicht ergetst
dan bitter trene, die mir netst
wangen, buorste menich falt.
dyne mynne mich machet eir tzyden alt.
ich streven leyder tegen stroem,
myne bitter klacht ist eme eyn droem.
ja enis al nit golt daz dair blycht.
syne woirt syne werck nit engelicht.
des dorre ich als der dorre ast,
dair de tortel duove uf rast
so wan se ir lief verloren hait.
o mynne, vrouwe, dit ist dyn raet!
ich was vry, vro muoedes myn,
nu byn ich leyder eygen syn
der mich verderven doit e tzyt.
duorch eme byn ich alre vreuden quyt.
wer ye van mynnen wairt ontsont,
der hylffe mir vynden nu den vont
wie ich des doedes mich gewere.
myns hertsen bloet ich gair vertzere
na synre mynnen sonder roe.
dach und nacht, spade und vroe
sal ich van sinen schulten sterven
und syn hulde auoch nit erwerven.
daz clage ich reynen wyven tzairt
daz ich virderve uof rechte vairt.
weme ye leyde van mynnen geschach,
die hilffe mir leisten mynen dach.
tegen mynne kracht ich vechten wil,
want sy myr doit geweldes vyl.
liever wil ich doot bliven
dan in suolcher pyne zuo bliven.
ich byn der werelde levende doot,
mir ist die werelt saen eyn loot,
mistroist drivet mich aen eyn oirt.
wat sal mir dat leven voirt?
nu tredt her aen, mynne, aen mich,
mit kreften wil ich sagen dich,
of mir got der selden gan.
nu tret an, mynne, tret her an!
stede, comt te helffen mich,
want du weyst myns hertzen crych,
daz ich dir ye was onder daen
sint ich den ouoden hadde ontfaen.
troest, tret her aen,
die moirderynne wille ich bestaen.
truwe, hilff truwelich mich,
den grents boem bevele ich dich.
mit hoeffen treden wir inden werf,
want ure hulffen ich bederf.>
idoch hoffen sich virsan
und sprach:< ich byn der mynnen man,
ich wil eyn middelbode syn
zuo dir und auch der vrouwen myn.
ich wil dir gheven goeden raet:
ouoch wie kommerlichen dirt staet,
duo moest haven goet gedolt.
al is dir vrouwe mynne onholt,
sy mach noch wol ergetzen dich
in weerdicheit gair mynnenclich.
ir macht is dir zuo strenge.
ey, reyne wyf, des enge
dyn ongeber, dyns hertsen torn.
men sprichet: goet dienst wert nie verloren.
wan sich vrouwe mynne bedencket
und dir alle zwere senket,
so wirt dyn zuoer dyn suoesse.
a venuos, vrouwe, nu buesse
des reynen wyves smertze,
die ir bestricket daz hertze
mit mynnenclichen benden,
die duo kanst, mynne, senden
mit strenger krefte dair duo wolt.
suos onderdaen is minen solt,
des com ir zu genaden,
daz wil ich ummer raden.
ich werve dyn beste sonder wanck,
du sporest mich sicher eir yet lang.
nu doe myn leere gair ongehoent,
dyns arbeits wirt dir noch geloent.
reyne wyf, dair aen gedencke
und all dyn ongemuoete sencke!>
nota.
liebesgespräch
wan ich is gerne sagen wil,
so kan ich wonderliche vil,
want ich des lants me hain ervaren
dan ye eyn cristen baren
getete duorch die vrouwen,
of das ich muochte scouwen
menich wonder diche:
wonnencliche bliche
scouwen mit den ougen,
wider wengen touogen,
mit ober richer henden
cloffen uof die wenden,
mit roden rosen muonden
zo ighelichen stonden
mit scirmelichen stuochen,
mynnenclich gebruychen
mit stoltzer necht genge.
enwort uch nit zu benge,
ich saget uch eyne mere,
die vil selsen were.
nu hain ich is vernomen
und byn da gekomen
da myn hertz lange na gheert.
sint daz mich got hait gewert
das ich sy gesien hain
der ich ye was ondertain,
so steyt wol myne dinch.
hertz, sage und sinch
vander scoonster vrouwen tougen
die ich ye gesach mit ouogen.
mucht ich is genyessen
und wolte uch nit verdriessen,
ich sach wonderliche bete,
wie ich mitter vrouwen rete
und waz sy doin weder sprach.
doin ich sy ierst ane sach,
viel wol sy mir beviel,
so daz myn hertze viel
van hitzen in dem bloete.
suos dwanch mich die goete
daz ich ir so holt was.
tzuo hant ich eynen brief las,
den sande mir venus
und hies mir sprechen sus:
< vrouwe, dir enderf nit wonderen
das ich dir us sonderen
vuor allen andren wyben.
duo eyne machs vertriben
myne sorge und clage,
die ich in myn hertze drage,
und machin daz goit ende.
ich nigen diner hende
und wil dir onderdanich syn.
laiss myr geniessen, vrouwe myn,
diner edeler geboirte
und gif mir goete antwoirte
alre woirten gelych.>
doin sprach sy:< nu sprich!>
der antwoirte wert ich gair vro;
sus begonde ich is doe:
< weystu, ho edel coningynne?>
< was?>< daz ich dir mynne!>
< mich? neyn, duone zolt.>
< wair om byn ich dir holt?>
< was weys das ich?>
< o we, vrouwe, nu besich:
wie byn ich van mynnen getaen!>
< ich wen, duo moets den scaden hain,
want ich des nicht enweis.>
< doch ist myn hertze heys.
daz schaf, vrouo, ur lyp.>
< ic wen, du meyns eyn ander wyp.>
< ich meyn dich, vrouwe, myn trouot.>
< mich? neyn, duo nouot.
duo solt wesen was du bist.>
< neyn ich, summer krist!
onde bist und ich inbyn;
doch hain ich alle minen syn
gelaissen zu diner genaten.>
< ich inkan dir nicht geraten.
ich weys wol, is ist dir spot.>
< neynet vrouwe, summer got,
und geen dir daz myn truowe.>
< sich daz ist dir eyn rouwe.>
< tzwaren, vrouwe, mir ist ernst.>
< wie weys duo gescarenst,
duo redest so vil ane noyt.>
< o wee, dae voirt ich dem doyt.
duone wils senften myne zwere!>
< swycht, du bist eyn cleffere,
want laestuo mich gehermen.>
< och, duone wils mich bescermen,
so moes ich verterven!>
< mach duo nicht genesen, moys duo sterven.>
< o wee, vrouwe, wair om redestuo das?>
< duorch got, da wil ich nit baz.>
< helf mir, vrouwe, duorch dine guote!>
< was ist dyn gemuoete?>
< ich wolte in uren arme legen.>
< ich waen, duo wils aen mir gesegen.>
< also helf mir min zu echten;
woltu ouoch, daz mach wol syn.>
< nicht aber, neyn ich.>
< o we, vrouwe, nu sprich
ever do selver zuesse woirt.>
< und wie hait dich dan bekoirt
sus onkuonder mynnen?>
< och duo, coningynne.>
< in mach, duo moes mich so vil.>
< duo does, of got wil!>
< ic wedersage dich aen tzoren.>
< o we, so byn ich virloren!>
< duone bist, duo bist zuo hol,
duo blives etzwa vol.>
< vrouo, mir ist dir helffen noit.>
< hongert dich, ich geeym dich broot.
duone weys nit wat du wilt.>
< da gedench ich zuo diner milt,
dattuo mich, vrouwe, willes nemen.>
< und ließ ich dich dan dyn vrunt ernemen,
en were hen lichte lief nyt.>
< en nem so danich gheynen nit.>
< und wie meynes du is dan?>
< vrouo, ich were gerne uwer man,
da ummb wil ich dyr vleen.>
< wa nem ich dan daz leen?>
< vrouo, ic neem nicht daz.>
< in kans nicht gemerchen baz.>
< so moes ich uch sagen duorch den mont,
es ist mir anders al onkont:
ouch mindich uoch gerne.>
< ja lieve, es ist da af verne.>
< vrouo, wa sint dine zynne?>
< ich wene, sy sint hy ynne.>
< wie antwoirtes duo mich also?>
< mich gelustes so.>
< was hilft mich daz ich sage?>
< und was ich diner clage?>
< mir ist zuo diner mynnen ga.>
< var scoon, da ist eyn bode na,
duone weyst nyt was dir ist.>
< o we, vrouo, duo bist
van der ich byn gebonden
wanne zuo allen stonden.>
< so entbint dich, duo haist doch hende!>
< ensyn nicht so gedane bende
der eynich man muochte entbinden,
want sy ensint henphen noch lynden.>
< sint sy dan yseren?>< neyn nouot.
nyeman so gesont,
sy sint doch statelich.>
< also helf mir got, nu sprich:
was wirret dich ander tzongen?>
< neyn, mir hait mynne bedwongen.>
< wer hait dich bedwongen, mynne?>
< ja vrouo, in all mynen zynne
ist bedrueft mir min moet.>
< zo sich dan waz dir zy goet.>
< ich enkan noch ich enmach.>
< was hait dan menigen dach
dyn hertze dir geleert?>
< o we, hets al verkeert!
ich wil uoch vallen zu uren voessen!>
< jo neyn, das ich dir boessen!>
< so byn ich dir erzuoecht.>
< ich byn dies nicht enruecht.>
< so nemt mer der doot.>
< so comet doch der blomen roit.>
< der doit muoeß scheyden desen stryt.>
< so begaen ich dyn jairgetzyt.>
< und so bistuo schuldich aen mir.>
< ic enbyn; was doin ich dir?>
< vrouo, duo engebest mich genen rait.>
< wa nemen ich dyn ersaed
uf, adir wa om dede ich daz?>
< vrouwe, om daz mich wuorde baz.>
< so vaer in eyne cluyse.>< da
weer daz leben buoese,
und da verloir ich ziel und lyp.>
< so saltu mytien die wyp.>
< so detich wol an din.>
< machtuo dan an mich nit sin?>
< neyn ich, vrouo, myn trout!>
< som mir got, en helf dir nouot.>
nota.
die neun zeichen der minne
ich lach in eyner morgen vroit,
da mich ombeloere der sorgen vloit
inde veryrret mich in gedencken.
mine sinne bestonden sich zuo sencken
up rechter mynnen underscheit,
so das ich nae was verleit
verre in grozze melancolie,
want ich hatte gehort partye
beide von mannen und von wyven.
der eyn wolde mynne also bescryven
das mynne versagen nit enkonde,
ja werit ouch laster, scande of zuende,
und ouch dat lyf dorch lief doin solde
weiz id von yme begerin wolde.
min hercz der reden zere verdroiz,
want sy warin dueechden bloiz.
min muent bestuent de wort ze straffin,
ich sprach:< waiffin, uommer waiffin!
wie sal mich diz machen wyz?
wistich eyneghen zo parys
die mir die wairheit mucht erkleren,
des weges soldich mich cleinyrveren.>
do mir veryrd alsus der zin,
von motheit slyef ich weder yn
und viel in eynen zueyssen droim.
mich ducht, ich zege eynen rosen boim
stoin mits in einem walde wilde,
da by von blueemen ein gevilde.
der boim was ho und wyt geleit,
rot was alsiner rosen cleit,
der blader duechten mich von golde.
doe ich de bas bescauwen wolde,
ich sach meysterlich boicstavin
beide gemalt und ouch gegravin,
in allen bladeren ghelasueyrt,
ghelicht, ghelencz und gepuoirt,
und stuent da suez gheschriven inne:
venues, vrouwe unde coninghinne.
doe ich der blader vil gelas,
mir wert ain muode vil die bas.
ich sprach:< got, meister alre zachin,
wat al wonders chanstue machen!
we mach dyt sin? wat mach dit dueden
dat dese boom van allen luden
he steit in desme walde bysonder?
mich hat wonder over wonder
wan diz bome her comen sy.
licht waint venues vroue hie by>
daicht ich tso der selber uren.
do bestont sich in mich muoren
zwyvel, vorten, swair gedanc.
cort gesacht, doe yet lanc
keirdich mich dan al indem wald.
doe sach ich wonnenclich gestalt
by mir stoin eynen blueyenden anger.
in kuende mir neit behalden langer,
in muste lophen da mit ylen.
me wan eynre halver milen
duecht mich dem anger lanch und wyt.
da spruengen bluemen weder stryt,
wys, gheil, rot ind manger leye,
want it was midten indem meye,
inde de vogellin sangen schone.
ich sach gelych des hymmels trone
in dem anger ein gezelt.
ich wenen das ghenz keysarz gelt
das verzuegen nicht enkuonde
noch gheins minschen herczen vuonde
in muechten nummee vysiren
in wat wisen inde maniren
das pauluon ghemacht were.
da uem wil ich nemen kere
von dem gezelde ze reden voirt,
want allir kuenster zueueger woirt
in gheven eme nit vollen pryz;
want were dat ewyge paradyz
mit rychlicheit also behanghin,
so sold uns billich da na verlangen.
do ich in desser vruoiden lach
und das gheczelt gar wal besach,
all uem und uem bestont ich gain,
of ich gein duer dar ain sege stayn.
so sach ich siczen dort alleyne
eyne meget tsairt und wandelz reyne,
formiert nach kunst und ouch nach kuere;
die sas vor des ghezelcz dure.
mit grosser sceimden trait ich fort,
ich sprach tso ir, doch zere verfoirt:
< goit grues uch, joncfroue zart und scone!>
zee sprach:< got gebe dir heil zo lone!>
ich sprach:< joncfroue, durstich waghin,
so sold ich uch gerne vraghin
weme dis gezelt hie sy gereit.>
do sprach die mait gair gemeit:
< vrouwe venus wonit da bynnen
und leret da underscheit von mynnen,
und wey da czu keret sinen vlys,
die wirt da rechtser mynnen wys.>
ich sprach:< des sy got geloift!
das mir die zin sus hat gedoift,
das deit eine vrage de mich irt,
und das ist allez das mir weirt
das mir der nieman maichit vroit.>
doe sprach der maicht fyn inde goid:
< ich wil dich by min vrouwe leiden;
ich weis, zee sal dich wal bescheiden.>
sues nam zee mich mitter hant,
recht als ich ir were bekant,
und vuerte mich guetlich mit yr yn.
och hertse, moit und ouch der sin
worden da cze mal erscrecht,
want was der hymmel scoins bedecht
beide von mannen ind von vrouewen,
das mach men wal da binnen scouwen.
da sazzen heren, knechten, rytter,
dein minnen dicke was worden bitter.
wei da ain rechter mynnen miste,
dem venues gueitlich des verwyste.
da sas manich ordlich, luetzelich wyf
und huelten manigen herten lyf
vonder minnen onderscheide,
beide von live und ouch von leide,
beide von czvivel und von hoiffin,
und wat leitz kuenne wencken proffin.
da sach ich ain eyne trone
vrouwe venues zitsen alse scone,
behangen umb mit finem golde.
see zas, als sy rechte solde,
wal bewart mit scosse und brande.
ich wene das in gheyme lande
ie wart ghesien so zart eyn bilde,
noch got selbe ouch nie in silde
ein wyph in dueechden so bewart,
so fin, so rein und ouch zo zart.
ir scoinde der stirnen glans ercleerde.
do ich sy sach, ich mich erverde.
do sprach se mit gueitlichede:
< sage mir, geselle, und mich bescede:
wei hait dich her zo mir gesant?>
ich sprach:< vrouewe, manich lant
hait duerch wandelt min beger,
bis mich heit got gewyset her.>
sy sprach:< nu sage mir was dir wirt.>
ich sprach:< ein wort ist das mich irt,
das ich horete einen paffen sagen:
das minne neit in sulde versagen.
das weder sprach ein selich wyf,
der ere was leif recht als ir lyf,
sy sprach: « en wil das nummer henghin
das man sule scande zo minnen mengin. »>
doe sprach die zart coninghinne:
< wiltu des gronts wal werden ynne,
ein hertz mueetz mit allen wysen,
saltue mit vlise dar zo spysen
das due behaltz was ich dir sage.
it duencket mich alder werelde clage
das man ain wiven sueche das
das minne verwandelt wirt in hais.
nu sitze und hoir ain verdryessen,
ich wil mit worden dir besleissen
nuein puont, da by das man sal mercken
rechte minne und all ir wercken.
die ierste drue uz herczen spriesent,
die ander drue uz munde vleissent,
die leste mirct men ainden wercken.
dese punt wil ich mit reten stercken,
die ich horde manigen meister leren.
mynne ist ein vont der hoher eren,
der zuechten rys, ain lasters este,
minne is allir duechden veste,
wal duerch bueit mit nuoin erkyeren
und ghetsiret mit nuoin bannyren;
dar steint nuein mynnen zeichen an.
see sint wyf off zee sint man,
so wie die veste beherden sal,
die mueis in duechden berch und dal
ain contryfeit die zeychen vueren.
das yerste zeichen wil ich rueren,
das czweyer hertsin wille vereint.
wa lief sins leives ere meynt
als siner selfs erin beste,
unduecht und scande die zulen geste
alzyt indem zweyen willen blyven.
off wille muoist weder willen kiven
durch laster, die dar in vallen muchten,
die rechter minnen neit in duechten,
want rechte minne der zeden pliet,
haint sich zwey leif irs muetz verghiet,
das ein wil scande, das ander duoecht,
so trect an sich der duechden vruoicht, der scanden lat us scanden eyghin
...
sich onduecht in duechden orden.
sues wirt ain wircken und ain worden
der zweyer wille vereint durch minne,
beide ain muoet und ouch ain sinne;
want ein meister kuonsten hoe
leirt ons in sinen buchen zoo:
gheware minne ain contryfeit
is zweyer willen endrachticheit
beide zo doin und ouch zo laissen.
nu wil ich mich da czue sazzen
das ich dir dude das ander zeichen.
das ist wa lief lieve, doch ain smeichin,
guoist uz zyn herze sunder helin.
suelch heymelicheit chain wal verstelin
dem zweyer leiven hertzen und zinne.
want als leif ain leiven wirt inne
das id sin hertse gair ym uz oist,
so wirt leif von leven getroist
durch dem ghelove dem hee vint.
want gelove so starc verbint
zwey gheleive in eim ghespan
das ir ein neit doen inkan
des der ander nit inwilt.
sues wirt lief in leif ghebilt
durch das minnenclich verghyen.
das machmen andem wurden spien
die uns ein hoo leraer leirt
und sprychin sus, duoitsche ercleert:
mueit, sin, ghedanche und al din sorgen
und al din saichin onverborghen
sullen dime leiven blyven,
sal man dich steden minner scryven.
das dridde zeichen heysit so:
ist ein lief gheboren hoo,
rych, gheweldich, edel, fry,
vuoicht eyme dan minne ein leifkyy
neit so von arde noch so rych,
so chan machen minne gelych
den leiven hertze, mueet und sin,
laissen, duen, ende unde beghin.
want so virstrycht wirt ir natuere
das tusschen edel unde gebuere,
tuesschen arm und rych
ein mircte minne ghein ungelych.
dar uem lert ein lerar sus,
die gheheyst iherominus:
minne bint ghelych of macht gelych
czwey dee in duechden minnent sich,
want wa lief over lief wilt driven
bereit, da inmacht minne neit bliven.
ouech sprycht eins meisterscaft,
das zee der minnen herste craft
das minne hoo neder kan gelichen
und dem armen mittem rychin
vereint ain willen und ain muede,
ain herczen, zynnen und ouch an guede.
dis sint drue zeichen uz dem hertzen,
die sonder alder scanden smerzen
yekelych minner vueren sal,
die ghernne beherd der dueechden schal.>
vort sprach venues vrou so mir:
< das vierde zeichen sage ich dir.
das ist tuesschen leiven vruentlich sceldin:
durch misdait, doch sonder meldin.
want hait ein lief ain eime onsedin,
die doch weren bas vermedin,
so sal sin lief ein leiflich duedin
ain ghebret doch von den luedin,
das id nit wirde irsceynit.
want scamde und sceimde hant dicke geleynt
tueschen leiven leiflicheit.
want als ein lief das ander deit
scemde liden ophenbair,
so spricht czvivel das duerch vair
dit sy gescheit von sime leiven;
so kant eme neman das gebrieven,
sin lief enhait gedan durch haiz.
da umb duenct mich vuegen bas
das lyf berispe leif alleyne,
so prueiftman of id minne meyne.
da umb spricht der wysse man zoo:
alczyt saltue wesen vro
als dich din lief besceilt dorch goit,
want id stouftit mee den moit,
und smirczit ouch min ein leiflich wonde
dan ein kuoz von vyants monde.
nu hore das vufte zeichen voirt:
wa rechte minne czwey hat becort
in truewen und an contryfeit,
da sal ir iekelich sin bereit
alczyt und ouch up allin steden
al duecht, al got von lieve zo reden
und weder sprichen al unduecht.
sulch zeichen brinct voort indelucht
minne die not enwas verghiet.
want als lief an leiven verspiet
das id das beste von ym gernne huert
und mit reden ouch zee stueirt,
als id hueirt unduecht von ym sagen,
so muez leif von lieven verdragen
durch truwe de id an eime syt
in minne vest wal lieflich nyt.
doch als lief huert lieven misprechin,
so muost sin muont mit worden rechen,
ain solde da umb blyben doit,
ja twingt in rechten minnen noit.
manich spricht vor luden dach das beste
die doch in sinz herzen teste
drach verborgen nyt und hais
und wirt ain velsche nummer lais;
das intryft die minne neit ain.
ein lief das leiven guedez gain,
das spricht hinder lieven gued,
da spuort man guonst, leif of muot.
des spricht ein meister consten wys:
dem smeicher muoz ich gein unprys,
die goit vor manigen luden spricht,
die hinden doch mit velschen sticht.
dem muez ich ummer minnen voirt
die hinden mir spricht suelche wort
die mich zo hor erin leydent
und min duecht den luden breident.
das zeste zeichen das ich meine,
datz wa zwey herzin wandelsreine
sint verstrycht in einem mude,
da by sal sin allzyt die huede,
das da nit enwerde gebeden
man inmueecht mit eren weden
minne und wal zuoicht und dueicht und ere.
ouch haf das van minre lere
das minne neit anderz bidden kan,
id indo virsuoichen dan.
doch sal das virsueken bliven
an groiz herden und ain kiven;
want wei verzuoichen wil zuo vil,
die verderft der minen spil.
wirt leif von lieve gebeden yet
da yrre beider ere ain leit
und ouch die beide chan lief beroven,
das steit vast in mynen geloven:
die bede die sy mit velsche gemengt.
of lief dan lieve da verhengt
und weder eir sin bede verhueirt,
wirt da lief von lieve gedueirt,
dorch sculden bin ich wirlich vry,
want dar enquam nie minne by.
doch haint sich zwey gelieven dicke
so vast vereint in minnen strycke
das ist irs selfs gar vergansen,
doch ain vorsas und an vorsansen,
mes versas is in allen beden,
dar uem duer icht mich nit reden
das lief geweltlych bidden moge
das der erin neit indoge.
wa man doch rechter minnen pliet,
da in chan minne versagen neit,
want minne enbeid neit dan gelich.
da mede brech ich dir dem krych,
da um ein meister uns bescryft:
wey ander minnen rechte blyft,
die ensal neit bidden weder eer.
wirt hee ouch silbegebeden zeer
um dinch de laster mochten bringen,
der bede ensal her neit gehingen.
dit sint drue zekin uz dem monde,
die an alre scanden konde
iekelych minner voren mois
die wilt untfain der erin grois.>
vort sprach die zarte coningynne:
< geselle, ich wildich maichen ynne
wei das sevende zeichen heist.
wa minne trueilich hat geleist
zwey in genzzer stedicheit,
is da lief duerch lief bereit
zoe liden kummer, jammer, noit,
armuode, betwanc bis in den doit
und wilt neit lief durch lief begeven,
dei vuert eins rechten minners leven.
manich hait gar lief, doch ungeluecke;
bricht dan des geluckes brucke,
so ist sin leifd scheir en wech.
want velt sin lief in ein gebrecht,
so isset siner leif den quyt.
ein wirlich leif mint zalre zyt.
da uom sus ein meister lert:
ein rechlych leif neit af enkeirt
uemb muots, um hoiffen, um worte;
noch mit wirchen noch mit worte,
noch mit gheinre hande saichen
machmen stede minne swaichin.
das eichte zeichen wil ich nennen:
woltue rechte minne kennen,
of ze in zweyen gelieven wirke,
mit prueven an in beiden mirke:
is ir zweyer got gemeyne?
id sy costelych, grois of cleine,
das underscheit sal da neit sin:
dis ist din und das ist min.
wa minne verbint ir zweyer muoit,
da sal ein sin ir beider goit.
id duencht mich zicher grois unbilde,
is ein lief muoits und herzen milde
und doch sin goit vuer lieven spart.
were da rechter minnen art,
were sin das rych van engelant,
das stuend in sins lieven hant.
des leert alsus eins meisters const:
rechte minne hait de vernuenst,
sy chan allis gutz und alre sachen
in alre durch gemeynscap machen.
das nuende zeichen is das leste,
wil ich dir dueden e ich reste.
wa czwey sich minnen sonder scrans,
wirt da gefort dis zeichen gans,
das machstue genczlich da by prueven,
of ein snel und ain bedrueven
deit sonder trecken leives bede;
das lief tret rechter minnen pede.
minne hait ain ir de delicheit
das sy gerne lieves bede deit
ain weirwort und an verlengen
ja oft ir muege kan volbrengen.
wa lief lieve wilt versagen
und wilt doch minne zue lieven dragen,
da sint ergeliste by
of sy enist neit wandels vry.
da um coninc salomon spricht:
of dime leive ich gebricht
und kuent zo dir um hilfin stuere,
so la dir gern doin neit sin duere,
das lief getrost von dir gescheide,
und sprich nit: « lief, bis morne beide! »
machz dueit doin zer selver stunt,
soe is dir rechte minnen kunt.
doch vindestue indem sesten zeichen
wei verre der minnen bede reichen
mit bescheidenheide moge
und was zo bidden neit endoge.
us wirken dese drue zeichen vliessent
und der minnen veste slyessent,
das niemant da in komin can,
hee invuere in allin zuchtyn dan
dese nuen zeichen wal bewart,
mit truewen cgein ontruewe gescart.
want wey die zeichen voret gancz,
dem setz ich uf der minnen crans.
nu weis due dinre vraghin ort.
due has mich vaste und zer becort.>
ich sprach:< venus, ho godynne,
lyf, muot, hercz und ouch die zynne
moiz ich zo dime dienste stellin.
nu rait wer ich mich hynne gesnellen!>
see sprach:< ich wil dich oirlob gevin,
das due min lere und ouch levin
des allin reinen lueden kuent.
nu vair hynne und blyf gesont!>
sus werdich mynre vrouwen quyt
und entspranch zer selver zyt.
die schule der ehre
ich solde zu einen czyden
om myn geschefte ryden.
myn wech mich druch durch einen walt,
der was nach vreuden wol gestalt.
do quam ich in des waldes ort,
voir mer sach ich sitczen dort
an eines flosses clingen
ein wip, zu rechten dingen
gesceppet und gevoirmieret gar.
ich nam ir vlysselichen war.
die dochte mich scone syn gewesen,
sy hatte der jaer an sich gelesen,
sy hatte die jogent over strebet
und hatte me dan halp gelebet,
doch scones alder an ir schein.
van onderscheit onmaessen rein
duchte mich alles ir gelaesse,
gepuret wol zu guder maesse.
ich erbeizte balde zu ir
und groeste si na myns hertzen gir;
si endanckete mer noch enneich.
do sy jemerlich stille sweich,
ich sach ir onder die ougen gar,
die stoenden ir virstaret gar.
des waert besweret mer der moet.
< wez tzyget ir mer, vrouo goet,
das ir uwen has keret an mich
also gaer ongenedenclich?
wan uch noch keime wibe wert
wart nie has van mer bescheirt.>
si gab mer is keine wederrede,
ir ougen stoenden noch zu stede.
do viel mer in das hertze das:
sy dencket lichte etzwas
an das sy zu schaffen hait,
in arge wi is nit enlait.
ich wil si machen mondir,
lichte saget si mer das wondir
das ir die synne hait ververet
und ir sos sien und sprechen werit.
ich suchten ir wiessen hende tzairt
so sere das sy erveret wairt.
erschreckentlich si sprach zu mer:
< nu sagent an, vront, wat wollent ir?
ir hait myn bedencken mer benomen,
das ist mer seir zu onstaden komen.>
ich antwoirde ir der rede do:
< ich wiste gerne, vrouwe, wo
und wair ir die synne hattet gewant
doe ich uch dus dencken vant?>
sy sprach:< ich wils dirs san.
sitze her bie mich, soe gryf ich iz an.
ich achte is wol an dryssich jaer
das ich machte sonder vair
ein scule met myner konst.
dar of soe kerte ich monst
met hertz und mit gerender gir,
wer drin queme zu leren mir,
wie ich den brechte in eren scuol
und ruckete den uz der schanden puol.
inder zyt das dat geschach,
mine schole sus voirsich brach,
met konstelicher lere
suchte man sy harde sere.
doe wart die erbeit mer zu groz.
die menige der lude mer verdroz,
ich insnuorte mich ir aller gar
bis oft xij, der nam ich war.
soe ich beste konde,
was ich den zu alre stunde
nacht und dach met lere by.
ir hertze ergroib ich als ein bly;
wo ich iet boses da in vant,
das etzete ich us, das is verswant.
ich lerte sy haben ritters moet
und suchen werdin eren vloet,
da in ligent sy beslossen.
miner lere hant si genossen
in werdeclichem rume,
das man sprichet blume
sy ir obir aller ritterschaft.
met mancher doegent adelhaft
han ich si geczieret,
...
da rume ich mich nit mede.
sy hant wal alle die besten sede
die ritter ie gewonnen.
als nebil vluget inder sonnen
und drucket in die erden,
sus druckent auch die werden
alles das ere swendet.
ir schif haet gelendet
bi ritter manheit in ir lant.
ey wie dicke hait ir hant
die swerde gedeuffet in bludez bade!
is enwert nommer man ir gade
an wercken noch an deden.
met of stigeden greden
stigent sy in eren tron,
si sint comen over den hon,
soe das sy nie wonnen daz
si schuweten alder werlit has.
ir loep were nit zu grunden
met hondert dusent monden
die daer ober seissen ein langez jair.
das saltu wissen gantz verwair:
sie seden nit ir eines dat
die er met er begangen hat.
ich enkan nit me da van gesagen.
du weist das vlien und das jagen
das si mit alle der wonsche nu sint.
ich czoich si als myn kint.>
< vrouwe, hait ir us gesaget,
soe wisset verwair daz mer behaget
das ir die gebluomite schair
mer onderscheyt met woirter gair
ir iclichen besonder,
der lop recht als ein zonder
met hogen eren ist ontbrant.>
si sprach:< ich nennen der si zu hant.
van hollant greve wilhelm,
des eren stubet als der melm
in allen landen die kristen sint.
nu wil ich dir an onderbind
nennen van sairbrucken
...
nye dorste bie den besten,
in oist, suden, nort, westen
er quam nie da er worde versmaht.
der hait syn alder dae her bracht
das er mit beweirder dait
geryffet lop zu sniden hait
und hait is mit eren af gesneden.
des hait der lyp vil noede geleden.
uber nu aller eren hoirt:
der virne greve van monfoirt,
willem man en nennet.
den ere hait gelemmet
und leret vant in irme seile;
syn loep droge er noede veile.
den ich zu schole erkois,
der ist alles wandels blois:
der greve van nidahe heisset er.
auch ist dicke geczigen er
das er stele, das ist wair.
er leit den wiben sonder vair
sin noch hercz, er stelet is gair.
des wert noch menich gut wip gewair
die er machte der synnen wain.
der fumfte heisset greve johan,
van spaenhein man in heisset.
des loep hait ommecreisset
maniche mile an alle gevere
hie disset lants und heinset mere.
abir wil ich nennen dir
des hertze ie leit quale, geleube mer,
noch ritterlichem pryse.
gecronet met eren ryse
hat in menlich ellen,
er fuget wol zu gesellen
disser hoger eren schair.
sinen name ich der ontbloissen dar:
her heinrich van fleckenstein.
syn hertz steit in rechter mein,
da van det er nie den wich.
her coinrait van lossenich
der was auch ir einer.
des loeb ist vere reiner
dan ich is geroemen konne.
er ist der wibe wonne
und get met vreuden richen krantze
gecieret an eren dantcze.
nu wol mich das ich meinen sal
einen der den eren dal
gevullet hait met werde.
er ist nach myner gerde
ein ritter woirden uz erwilt,
der mynnen knecht und wapen hilt.
ich meinen van landes croene
geirhairt, des got schoene
und friste dich zu zyden.
inpongeißen und striden
hait dyn hant geobet
und haist is auch noch overlobet
woe du vondest zu vechten.
nu nennen ich dir den echten,
des name dringet in wibes or
als adams galm dorch pifin ror:
conrat van ezsche heisset er.
er ist gut, des bin ich wer,
in myner scoele woirden.
em stat so wol der orden
der werden ritterscheffte
das ich is myt myner crefte
konde nommer dir gesain.
man heisset en wol ein menlich man.
der ritterscefte doctrinael
den lerte ich en so das er leit quael
der ritter usherwelte guot.
so menlichen hoen muot
gefriesch ich nie in mannes brost;
er ist myner ougen lost.
ach konde ich dirn zu flisse geloben!
geirhairt van aldinhoven
er heisset, der dogenden nie vergas.
man nennet en auch, wisse das,
her geirhairt met dem bairte.
er heldit wider parte
gein allem dem das obil staet.
noch einer auch gelendet haet
in myner scole menchen dach,
den ich met eren nennen mach
ein ritter vandem graele.
me dan zu czwenchych male
hait hi die viande bracht in noet.
van solichem libe is nie geboet
kein ritter sinen finden wirs;
is ist wair, geleube myrs.
van biegin mynhere her geirhairt,
gein scanden was er ie geschairt.
ich hain der elffe nu genant,
der tzwelfte wert dir auch bekant
van mynes mondes stymme.
gelutert als ein gymme
ist sin reines hertze gut.
ein arcke voir onstede flut
ist van brisseche her otte,
der manche geblumete rotte
hat zurant mit siner krefte.
ritters moet ist soe edilhefte
in sines hertzen cluse
und wonit da in met huse.>
sy sprach:< ich hain sy al genant.
sage an, sint si dir iet bekant?>
ich sprach:< vrou, van hertzen wol
ich si alle erkennen sal.
mer ist liep das ich nu weis
das er mit flisse si in den creis
der eren hait gestellet.
ir keiner nie gevellet
wart van eren trone.
des hant sy uch zu lone
lop obir aller ritter gar.>
die vrou sprach:< nu nym auch war:
die ere haint si onvergebin,
sy haint gehait pynlich lebin
in myner scole manchen dach.
wer ye zu leren mer gelach,
der mochte e werden davan gris
dan vander scole van parys,
balonien, aberne, mompelier
noch inden anderen scolen vier:
medeborg, orlens, halberstat,
wer er zu erffoirt auch gesat.
der scole erlede er alles bas
dan myne. auch wisse das:
ich hain si geleret alsus
das si dien besten gramaticus
sint van ritterschefte dat
die der hemel bedecket hat.
nu si konnent alle konst,
nu doncket mich dat in myn monst
gut das si die scole begebin
und nach irs selbes synne lebin.
auch tredent mer die jare hertzuo
das ich nu selve gerne ruo;
die scole wil ich laissen vergaen.
also ich is besonnen haen
do du mich dencken fuonde
soe dief in hertzen gruonde.>
ich sprach:< vrouwe, sulde ich raden
an uwer hulde genaden,
ich enrede uch of kein vergaen.
wolt ir mich zu rade haen,
ich wulde uch raden michel bas.
sprech ich zu vil, dez habet nit has
gein mer, reine frauwe guot.
ir mochtet node han geruot
do ir sy lerdet uwer letzen,
das nommer man genetzen
darf of uwer scolere,
sy sint soe gar gewere.
der om soe hebet die scoele weder an,
nit bas ich uch geraden kan,
und kieset dair in zu lere
die gerne hetten ere.
vil ritter end heren ich nu weis
die gerne weren in eren kreis
getreden us den schanden;
der ist genoich inden landen.>
sy sprach:< nu rad du selber mir
wie das nu drobir sitzin wir
und werden hi zu rade,
das wir enden drade,
oft ich die scole voirwert halde,
und wes ich dar in zu leren walde,
und wer zu myner scole voge,
des muot zu rittersceffte hoge.
anders enwil ich niemans wairten,
dan den wil ich fruntlichen zarten,
als die mudir ir einich kint
dut, die hoe zu erbin sint.
nu die nod die lan wer syn
und hebens dar wirs liessen lyn.
nu raet of alle bescheidenheit,
widder dorch liep noch dorch leit,
wen ich zu scole setcze,
der mich der eirste ergetze.>
< vrouwe, sint ich dan sagen sol,
so vochte ich das ir nommer wol
der zwelffer ergetzet werdit
dan wer is dor irs begerdit.
wer muosten das neste nu gryffen an.
man vindet inder jogent menchen man
der sich syn onderwuende.
das profrys bluoen da beguonde
das nu indie erde salbit
und an lere vaelwit.>
sy sprach:< of wen haistu gedacht
den wer us der scanden acht
rucken in dese scole?
das sage du, so duoystu wole!>
< frauwe, ich nennen uch hie end da.
wer uch dan zu leren versma,
den sullet ir widder werffen us;
man enhat der bosen kein genos.
frauwe, abe is uch duncket guot,
so weis ich einen der ritters muot
hat krechtelich in siner jogent,
auch hat he menche ander dogent;
in guder geselsceffte,
dar ist er in mit krefte.
ich moes voirwert van emen jehin:
in siner jogent hat er besehin
die lant vil wyd her und dar,
des sullet ir wol werden gewar
van anderen luden dan van mir.
ich weis wol, ondernemet ir
uch sin, ir woirde den gelich
des man nit versehe sich.>
sy sprach onverwolgen:
< und wolde er mer dan volgen,
er moeste ere erwerben,
und sulde wir is beide sterben.
wise mer die krie sin
und wie sin name mit worten schin!>
< vrauwe, ich meinen den heren myn,
ein palantz greve bie den ryn
und hertzoge zu beier lant;
auch ist er ruepprecht genant.>
si sprach:< ich wil en drin ontphaen,
wie mirs joch solle met hem ergaen.
nu raet, wen sullen wir kiesen me,
des moet bie eren auch beste?>
< fraue, daz doin ich, abe ich kan.
ir sullent abir selbir an
dencken wer uch fugete,
und an wem uch wol genuogete.>
sy sprach:< sage auch duo,
wan sagen komit an dich nuo.>
< ich weis einen, des duncket mich
das er woirde an konsten rich,
wan man en leren begonde
und sich syn onderwonde.
er hait hairten, guden begin
und da by ritterlichen sin,
das weis man zu sagen wol
alda man is dich bescheiden sol.
do erwarp syn menliche hant
das er ein ritter ist genant.
van danne voir er oever mer,
auch hait er menche gude wer
zu nederlant also gedaen
das er wol zu scole mach gain.
ich wil dir nennen sinen namen,
des er sich nie endorfte scamen:
greve adolf vander marcke.>
< den wil ich in die arcke
miner scolen sencken.
wes wullen wir gedencken
der ons zu leren eben komme
und der ritterschefte fromme?>
< frauwe, ich weis einen jongen,
der ist alre eirst ontsprongen.
gedorst ich zu dem raden,
das er sich nit verspaden
wulde an siner lere,
ich riet u zu eme sere.
wil hi der jaer nit hat zu vil,
so weis ich was druis werden wil.
er hait ommer edelen sin,
ich hoff ir brenget en an das begin.
die gesellen haint en alzu wert,
dar om myn hertz das begert
das ir uch sin wolt nemen an.
van katzenelenbogen greve johan
ich meinen, vrou, habet uch die kor.>
sy sprach:< ob ich myn lere verlor,
das wil ich met eme wagen.
ich wil met lere eme lagen
und also strengeclichen settzen zuo
das er sal haben selden ruo.
weistu keinen heren me?>
< frauwe, mer ist nach eyme we:
das wene ich das er woirde guot,
ob ir en hettent in uwer muot.
wolt ir en zu scole brengen,
ir mueesset en wenich twingen,
want ir ist ein wenich zu wilde.
doch wert er onder schilde
gut ritter, des ich hoffe.
menlich muot ich proffe
of sin getroistes ellen,
des jehent hem die gesellen.
wolt ir den meisternn of sin pant,
ich antworten en in uwer hant
und sagen uch sinen namen zart.
van westerborch her reinhart
alsus syn name ist genant
al om wo er ist bekant.>
si sprach:< nu das sy der.
einen anderen mussen wir abir her
twingen met myner ruode.
den gebe mer got zu güde,
wan ich gryffen an hertzes spil.
ob er sich twingen laissen wil,
des enweis ich keine sicherheit.
si sagent, em sy ondogent leit,
dar of wil ich is wagen.>
< gedorste ich uch, vrauwe, vragen
wie er heisse und wie er si?>
des antwerte mer die wandels vri,
sy sprach:< is ist her beizel.
noch harter dan kein meizel
sleit syn hant dorch vindes her,
dar weder konnent si keine wer.>
< frauwe, der behaget mer wol,
met vlisse ich of den raden sal.
ich hof, ir sollet an eme hertzien
das man uch lobis dar om muos jheen,
want er ist willich zu der vairt.
in uwer scole en so bewairt
das er iet widder lerne,
das freisch ich van eme gerne.>
die scole meisterynne
sprach dar nae mit synne:
< noch mossen wer ritter haben me
die wer leren onser e
und die regel der ritterschaft.
of einen bin ich auch verhaft,
das lostet mich wol das ich en zoge
und en lerte nae myner moge
den donaet und den kato.
ich enkan nommer werden vro,
er wulle mer dan gehoirsam syn.
er ist mer als die sele myn.>
ich sprach:< vrauwe, wer ist der?
ich brengen en uch zu lere her;
er si dan nit of erden,
er moes uwer scoler werden.>
< ich nennen en dir>, sprach si,
< und das kuontlich hi:
van wachenheim her johan,
des nemen ich mich zu leren an.>
ich sprach:< vrou, der ist gut.
noch weis ich zwene die ritters muot.
hant; wolde uch das behan,
ich wulde sy in uwer scola lan,
ir sult ir wol bedaubin.
sal man falen perden gelaubin,
so truwe ich das si werden guot.
si hant bis her gehabit muot
zu hoer ritterschefte,
die obint si met krefte.
ir muot zu guodin dingen keret,
si hant auch ein wenich geleret,
si sint gut an zu brengen.>
< wil mer mit en gelingen,>
sprach si,< ich lere si was ich kan;
und nemen mer ir namen an!>
< das doen ich, werde frauwe her.
van bassinheim her rudiger
das ist der den ich meine.
johan vandem steine,
frauwe, das ist der andir.>
si sprach zu mer:< ich san dir
das ich keinen kennen,
ich han si horen nennen;
dan ich wage is of dich.>
< ir moget, vrou, koinlich.
hetten wer noch vier so si sint,
is woirden gude schole kint.>
die vrouwe sprach:< mer ist gedacht
eines der auch onversmacht
in myner scholen werden mag.
an em verloren wert nommer slag
dan der of die erde commet.
werde er myner scole entpfrummit,
dar an geschege mer leide.
ich wil met arbeide
em meisterin und zwingen,
das er myn liet moes singen.
weistu wen ich meine?>
des antwerte ich der reine:
< nein, ir bescheit is mich dan.>
si sprach:< verstant das ich dir san:
her orte van wingarten,
wil der der scole wairten,
so machstu eme wol van mer san,
min liden endorste er nommer clan.
mine scole hat selden ruo;
nacht und dach, spade und vruo
moessent si in erbeide wesen
und ir lectze over lesen.
duncket dich gut und redes duoz,
so wulden wer nit laissen uoz
einen ritter den ich weis.
ich han gesien das eme gar heis
was of ritters orden.
wie er nu si worden,
des enweis ich nit bis ich hervaer.
erkunde meisterlichen gaer
das abc und dat eirste blat.
er reit dar na an menche stat.
bit das er iz gelerte.
sinen sin er dar of kerte
wie er herfure manich lant
da er gude schole vant.
nu hore ich saen, er weder lere,
dar om begerte ich sere
das er in myne scole queme
und den donatum vor sich neme.
weistu, geselle, wer her ist?
ich nennen dirn zu deser vrist:
gylbrecht lewe van steinvoirt.>
des gab ich ein antwoirt:
< ja, vrou, der kommet ons recht.
er ist gut ritter und was gut knecht,
und wert noch besser und fruom
ob er in uwer scole kuom.>
< nu dair, wer duorffen auch ritter me
den wer auch doin met lere we.>
< vrou, so weis ich einen
der ritterschaft kan meynen
da er van kindes jogint.
auch hait er ein sonder dogint:
sint er sin leben ie angefieng,
das er nye undaet begieng,
das han ich van eme horen jen.
den sullet ir in uwer schole sien.>
sy sprach:< lieber frunt vil zart,
wer ist der sich nie misse wart?>
ich sprach:< vrauwe, den nennen ich:
van cramporg her heinrich
heisset der geselle wert.
ob ir sin in uwer schole gert,
so rade ich flyslich zu ym.
ach liebe vrau, den zu der nym.
hetten wer noch einen, so voren wer wole,
so wer erfullet uwer schole.>
die vrauwe sprach:< ich dencken of einen,
wolde der mich mit truwen meinen,
ich kore en zu ingesinde,
ob ich das an eme vonde
das sine synne of lere steet
und gerne zu der schole geet.
ich wil en leren was ich kan,
met myme rade em ligen an,
das ich en brecht zu eren voirt.
des haet er itzunt auch ein woirt,
er sy willich zu ryden.
ich wil zu desen zyden
en nemen sonder heling,
iz ist der gude her herbort ring.
met dem ist ervullet die scaer.
wir han ir aller genomen waer
wy wer sie leren also lebin
und en ir leczen soe voirt gebin
das wer iet werden zu spotte
mit dirre jongen rotte.
wan wer ein hert ding onderstein,
du endarft is nit clein verstein,
iz swendet leben und muot.
mach ich si alle xij guot,
du most auch airbeit davan han.
des wil ich dich nit erlan,
ich wil dir sagen wie das ist.
du moest mer zu deser vrist
in scriven ein gut abc.
wan si das konnen, soe scriben wer me
bucher grois und dar zu cleine.
ruste dar zu>, sprach die reine,
< hastu dinten end permit,
so schrif an als ich dich bit!>
ich det das mer die vrou bat.
of ein bret ich nelde ein blat,
ich sprach:< wie sal ich scriben wa?>
si sprach:< scrif an ein a.
das ist ie das eirste
und ist auch dat herste
figure die ie wart gemacht.
ir hertz sal dar of syn geracht
und by dem a probin
das sy alle doegent obin.
ist das gedaen, so schryb ein b.
ich kan si wol geleren me
by dem b barmhertzich sin.
is ist die hoegeste lere myn
das si lan erbarmen sich
beide arm und rych.
nu scrib c vil snelle.
das mein ich soe, geselle:
das c bedudit kuoesschen muot.
is enwert nommer ritter guot
der nit kuesch met werken ist
und bloeder woirte zu alre frist.
nu scryf auch ein d.
da mydde ich of die arm see
lan mynne scholer ruogin,
also das sy nu hugin
in hertzen an demudekeit.
is ist eins rechten ritters cleit
das demudekeit hem wone by,
doch stoltz her van gewapen sy.
ein e das saltu scriben noch.
bi dem e man prubet doch
das man sal syn gar erin gir
und dair an haben keinen vir.
nu scrif ein f, des bedin ich.
is ist auch ein lere rych,
und by den bochstabe dudit
die birbe ritter drudit.
by dem f ons sy kont
daz vrede macht eins ritters muot.
want widdert er gerne sine hant,
so ride der noch in fremde lant.
ist das gedaen, so schrif ein g.
vander figure weis ich me
doegent dan van keiner,
syn gloese ist reiner
dan ich is konne geachten,
besynnen noch bekrachten.
doch prove ich an allen schrancz
das ein g bedudet gancz.
is enmach nommer man gelingen,
er sy dan gancz an allen dingen,
an wercken und auch an woirten,
an dedin an allen orten.
ein h das saltuo scriben.
ich duden is den jongen luden.
h das bedudet herte
zu ritterlichem geveirte,
also scriben ich in myn buch,
of lib und leben ens sal man ruch
haben; wer der wapen plit,
der muos wagen zu alre czyt.
ein i han wer noch bevor,
das schrip in rechter massen spor
minen scholern jongen,
also das sy ir tzongen
twingen das ja blive ir ja
und is nit anders werben da
soe si is hant gesprochen.
ir ere voir zubrochen,
wer itzuont ja und dan nein.
nu schrib mer den boechstaf rein
den man ein k nennet.
da bie ist ons bekennet
das sy keren zu alre frist
da mannes daet zu schaffen ist.
auch bedudet kune:
durres laub werdit groone
an menchen namen,
wanher sich zagehaft wilt schamen.
nu scrif an onmaessen snel
das bedudet ons ein l.
ein l ich dir gloesen kan
das mit lutselkeit ein man
sal komen in der wibe gonst,
met lutselkeit in alle kuonst
gein en obir wyndent gar.
getruwe geselle, nu nym war
das du mer ein m machis
und auch da mede rachis
das sy des werden inne:
das m bedudet mynne,
end mynne ist den jongen gut
und gebet den wapen hogemuot.
die wapen weren zu mael verweist
enn dede der mynnen volleist.
ein n das dude ich aldus
daz si sollent der scanden nuos
van irme namen schinden,
iren namen laessen vinden
altzyt aen laster schame,
so wert gecroent ir werde name.
das haestu gescreven bis of ein o,
dar an saltu proven so
das is enhaet ecken ader ort,
dar na besneden sy ir wort
und auch werck al omme,
das valsche woirte kromme
werden gesliffen die ecken abe.
oetmodicheit zu dude auch habe.
ein p das sien wer balde dar,
das sie allem dinge sin par
ey nach der ebin maze machen.
halden und laissen kan virfachen
das nommer eme wirt unglimp,
is sy ernste ader zu schymp.
get dir die veder, soe scrib ein q.
virstant wie meinen ich nu:
das si sullent mit ir kraft
sich quiten boeser geselschaft
und guder geselschaft sich
machen vil bequemelich.
ey strich ein r mer of dat blat!
daer by si proeven of der stat
wie si ir werde bloemen.
das r virbudit roemen
der wercke man zuden wapen dut.
auch wert das rume nommer gut,
obe eime man van lieve gelinget,
das er das saget ader singet.
er sal is in syn hercz sencken
und is met worten nommer gedencken.
und prube auch bi dem r vil eben
das reine wip en vreude geben.
nu dar ein s vil balde.
des lere auch du behalde:
das s bedudet stedikeit.
doch stede die hat onderscheit:
man sal gein stede stede sin,
gein wenckelmuot wencken schin.
wer stede wer da ir is verlorn,
dem dede der doot vil samfter vor.
ein t mache gar eigentlich,
des voirme also beduden ich:
dat t bescheichent truwe,
is brenget ewige ruwe.
der syme getruwen ungetruelich
doet, der sumet vor gode sich.
das t bedudet auch dat an:
getroest sal syn ein menlich man,
dorch kein dinck nemmer me verzan
und doen die werc und lan das zan.
nu syn wer komen an das u.
des lere verstant vil eben duo,
das du is na konnes gesan!
van recht ein erin gerin man
sal alczyt sin wandin
dorch prys in vreuden landen.
das u auch zu dude hat
daz er sich vlysse an woldaet,
und wo gewalt eme wone by,
das er da genedich sy.
das u ons auch bewiset
ein lere, ist gepriset:
vrauwen sal er sprechen wol
und salen losschen der schanden kol
mit intreden, woe er hoirt
das man ir lobis tempel stoirt.
oft si wol schuldich weren,
er ensal si doch nit leren
ir eren, wie is om ir stet.
syn name da prys van ontfet.
nu scryf ein x du mer alher!
wie man des bochstabis nit enger
zu keyme duetschen worte,
er corrigiert doch die orte
an dem selben hi und da.
das x si wisen sal die sla
das sy alle dinck corrigieren.
wol mach eyme ritter zieren
don onderscheit des heiles gan
das er alding besweren kan.
nu schryb zu crieschin du herby
met diner hant dar ein y!
ich intsliessen dir sin geverte,
wie is zu duden sy herte.
minen leven kinden
ir sele vergode blinden,
virworffen sy die lere
und wesen in ewige sere.
ich meinen das si nommer sollent,
die myner lere volgent,
dorch ertsche vreude und iren raet
virgessen wer sy geschaffen haet
und was er hat geleden,
eme alczyt om helffe bidden.
soe wer lange geleben dar,
so varen wer dan en weis nit war,
und sprechen das si nit schamen sich
zu dinen dem koningerich
der da beslusset das vermamente.
das abc haet ein ente
als wir das z dichten.
das meint: ein man sal richten
sinen sin und sinen muot
das er aldinck zertlichen duot,
und sinen zorn bedecken,
niet synnen sin lan blecken
ain czorn, das mos prisen ich;
sine dait sanfte und modeclich
sal er alle zyt zu brengen
und sinen muot betwingen.
dan alle gascucze
die sint zu nicht nuocze.
ein synnich man an deden vruom
du bedeclich was ein kuom.
ebin ich han die lere gemacht lang,
got gebe dat ic virdiene dang
an mynen scholern wilden.
wulden sy dese lere bilden
in ir hertz und iz behalden,
das ich der schole sie it verschalden
dorfte, das were ein vreude myr.
wan si das konnent, so wullen wir
en schriben wol die hogeste lere,
das mans hertz gefreich nie mere.
aresmatica und loica,
aller doegent astronomia,
was konste kristen adir heiden
ie gemachten, der wil ich bescheiden
si wol met myner monste;
ich gronden en auch die seben konste.
si sullent hi um nit verzan
obe ich sy cleinlich leren an,
ich meynen das snoede abc.
ich sal si wol geleren me
konste grois na cleiner ler.
of si davan gewynnent ser,
das endarf sy nit beruwen;
ich lere si ye met truwen.
wil sy yemant leren bas,
des wil ich nommer gewynnen has,
soe bin ich auch der arbeide an.
ich sulde myn heubit bilcher slan
nu jairling om einen elter
und beden mynen selter,
om ein kerch ein rauchvas dragen
dan das ich lere desen jongen sagen
und ir sonde of mich laden.
alt und dorftich sint ij schaden,
des kan ich nit bedencken nu.
wol her, ir lere gryf ich zu
und secczen sy obir das abc.
wie is en da midde erge,
des wert man wol hir nach gewar,
ob man si vindet in eren schar.
da hoffen ich si zu brengen hin,
in si den scelhin gar den sin.>
der brunnen der minne
ich quam zu wilder eventuren,
da ich van wyflicher feguren
vant in einen walde wilde
vyer gair mynnencliche bilde,
geczieret nach coninglicher art.
an hon enwas ghein dinck gespaert
dat gotlich cracht visieren conde.
ich dachte:< is was ein selige stonde
dat got gescoef die vrauwe fyn,
alhy so billicht der vreuden schyn.>
aldus hadde myn gedenck menchen stryt.
ich dachte:< is ist eins meyes tyt,
sint sich die locht hait sus gesueest.
ein vogel den anderen gruoest
met also rechten, suessen sanghe,
dair na soe ist hon worden bange,
und sint comen spelen her
na honts jonghen herczen ger
und sint da gesessen neder.>
nu begonde ich zu dencken weder:
<...
ich ensien noch wech noch pat
dan hier comen sint die vrouwen.>
do begonde ich om mich zu scouwen,
ich dachte si weren ongehure.
anxt enwas mich dair niet dure,
ich begonde mer sere zu ontsaessen.
doen sprach mer zoe ein wol gelaessen:
< wes steistu da, geselle guet?
mich doncket, du sys seir ongemuoet.
wistu wie wir sint genant,
wat heiles si an ons gewant,
du koirst voir alre gifte gulde,
kondestu van ons erwerven hulde.>
doe waert ich ein wenich vro,
ich trat voirt und sprach also:
< got, die alle dinck virmach,
die gebe uch vrouwen guden dach!>
si spraichen:< got lone uch, geselle!
sicher guet ist dyn gevelle
dat du her bie ons bist comen.
dyn hertze moesses nemen vromen
dat du des bornes drincken salt
die alre sueesden hait gewalt.>
alda bestont ich tzeirst tze mercken
den borne die dit wonder konde wircken,
den die vrouwen hadden beringelt.
wie auch hoirde wie hi clinget,
is moiste doin sinem hertzen sanfte.
hi was omlacht mit einem ranfte,
van vinem gulde wol beslaghen.
wem ensolde der born niet wol behaghen?
doe sprach die hoigeste vrouwe zu mer:
< geselle, ich da raden dir,
du salt dich bie ons setzen.
lais ons met woirden ons ergetzen.>
ich sprach:< sicher, vrouwe, gerne.
hedde ich heren diederich vandem berne
van hyme gestreden over mer,
mer enkonde nit nae myns hertzen ger
so rechte wol gelonet syn
das mich sus edel vrouwen fyn
setzen wolden bie ir side.
van rechte sal ich wesen blide.>
aldus soe ginck ich sittzen dair
und nam der hoesger vrouwen wair.
si duecht mer uysser maessen scone.
of irme heubete stont ein croenne
soe fyn, so rich und auch soe reyne
van golde, van perlyn, van gesteyne,
id ensach niemans ir geliche.
ich sprach:< vrouwe mynnencliche,
saget mer, oft irt gebiet,
wy yt mit uch vrouwen liet,
wan ir syt of wy genant.
is mois syn eins engels lant
dan ir vrauwen syt geboren.>
ich hadde vil nae myn synne verloren
doe ich ir schoende tzeirst sach blicken.
aldo bestont si sich tzu mer zu schicken
und sprach mer zu met suessen woirden:
< sint du gerne wist onsen orden,
ich bin venus, vrouwe, godynne,
ho geweldich alre synne,
alre hertzen sint mir bekant.
die mer hie sitzet ter rechter hant,
die ist geheissen vrouwen hoffen.
si kan menche vreude proffen
in bedroefdes hertzen gronde.
is wer dir guet, hets du ir konde
die mich zu der lofter hant sitzet.
vil menich hertze van mynnen switset,
die meis hoffen doit virteren.
doch encan ich irs niet ontberen,
want wie mynen dienst lange wilt herden,
die moes thivellechtich werden.
des moes men si vrouwe thivel nennen,
und wer mynt, der mois si bekennen.
die gein mer sitzet, die schone,
und dreit geliche mer krone
van richen gulde und van gesteine,
dat ist vrouwe stede, die ich meyne.
ir ist loes und wencken leit,
des heisset si vrouwe stedicheit.
si hait besessen loen der mynnen,
den man met herden mois ghewynnen.
dit sint iij edel vrouwen vry,
die mer altzyt wonen by
und volgent mer in allen peden,
of dorffen, of borgen und in allen steden.
die borne die hi bie ons steit,
die so scone ist us geleit,
die ist der mynnen born genant.
soe wer des drincket, der leit eyn pant,
das mois syn syns selbes hertze.
doch loische is sanfte und sonder smertze.
want wer drincket van dem borne,
lege hi in der sorgen torne,
hi solde balde daer werden los,
so edel ist des bornes vlos.>
ich sprach:< vrouwe coniginne,
mache mich noch einer beden ynne,
mer ist na dem borne so ga.
ich vochten, is ga mer alczu na
und koir ich nit siner suessichkeit;
des lais mich, edil vrauwe gemeit,
orlof des van uch erwerben
daz ich dez borns en dronc mach werven.>
doe sprach die vrouwe dogeden vol:
< ich hain der geseit welchen czol
men moes van deme borne geben.
ja hercz, sin, moet und leben
moistu geben in myn gewalt
oft du des bornes drincken walt.>
ich sprach:< vrouwe wandels oen,
dorch u dogent laist mich verstoen
wy gedaen das si uwer orden.
men seit, ir konnet stelen und morden.>
des lachede si und nams gedolt,
si sprach:< ich hain gar onverscolt
dat man so sprichet doir das lant,
mer si stail und mort bekant.
ich bin genant die rechte mynne
und kan czwier herczen synne
so wonderlichen verswichen
das ein syt das ander blicken
nu leit, nuo truren, nu quaet verdrach,
nu vreude, nu troist, nu goet gemach.
dar om lais ich si liden leit,
of das si wissent onderscheit
tusschen liebe und tuschen leide.
want wie nit de virduldet beide,
die encan an lieve nit gecoren
wat hi lief om leit hait verloren.
auch kan ich verborghen schiessen:
ich doen tzwei hertze oen verdriessen
in gantzer liebe sich verkunden.
den van beyeren, den van sünden,
die doen ich sich also verdraghen:
ir ein moes den anderen claghen,
hi birne in synre mynnen noit,
oen sinen troist so si hi doet.
noch ist meirre das ich kan.
is enwaert nie so geweldich man,
soe rych, soe grois und auch so lange,
ich druch ghen wail in solich bedwangc
das hi in eme selben also vergeit
want hem syns herczen lief ombigeit.
noch ist das nit myn hogeste macht
das ich han menchen dar zu gebracht
und drengen ouch menger hertze
das iz sonder liden smertze
verwandelt sich und das mynt
und des geval also besint
das syn lief is sines lieves lief,
syn leit sint eme wonden dief.
sus mois ein hertze gain uit sinen eigen
und sich zu liebes wille neigen.
is mois hem selbe auch ontlichen
und alle tzyt nach liebe strichen,
is si zu vreuden of zu noden.
is lessit sich gerne met lieve doden
went iz van liebe wert geweirt
des iz van hem in dogeden gert.
sich, das ist recht weder mynne.
auch kan ich blenden en die synne,
dat si gekiesen nit enkonnen
na liechten schine die clare sonnen.
of en si aerm, edel of riche,
of en auch si van schonden bliche,
of en si neder van geborde,
das sint rechter mynnen voirde.
aen voirsien end aen virsaissen
doen ich czwei hercze also verdwaissen
dat si alle tzyt sint bereit
aen mircken einges hertzen leit
wy si beide das beherden
das si ein aen sonder werden.
men deit mich dicke vil onrecht;
men spricht, ich kiese voir dem knecht
den ritter und den hogen vrien.
sicher ich wulde e virtien
mynre conyngelicher cronen.
waer om solde ich deme lonen
die scoonde mynt und richen hoirt
vur lieflich ducht die home becoirt?
wy mynt na willen und na koren,
dem enmach myns lones nit geboren,
sine mynne sal syn loen syn.
ich endoen ome nommer helffe schyn,
noch hi enkoirt ouch nit des vloys
der suessen kan so suer verdroys.
das ich kyesen, das ist van bynnen,
niet na uysserlichen synnen.
wo ich czwei hercze vinde rich
in dogeden und na naturen glich,
die doen ich sich so verkiesen.
dan solden si dar om virliesen
vrunt und gut, sele und leben,
ir ein enmach das ander nit begeben,
dar zu dringet si irs hertzen duocht.
want alre mynre seelden vrucht
doin ich in die tzwei hertzen vliessen,
yn den czien ich ducht und lois spriessen,
want mynne enist nit dan dogentheit.
dair bie mercket man onderscheit
wair om kinder niet enmynnen
noch alde lude, virsteint van synnen.
ein kint enkan kein dinck verdulden,
man mochte lichte nit gein id versculden
das id lief vergesse dorch liden.
kindes hercz enkan auch nit gestriden
weder sinen eigen willen.
men solde ein kint vil balder stillen
met bloemen und met fuglen goede
dan das vloysse uys mynners hertzen moede,
das ich voir alle gut prisen.
hi bie mach man auch bewysen:
wan ein man wert over alt,
wy vrisch, wie moedich und wy balt
hi were in sinen jongen daghen,
dat begint hi voirt me clagen.
der moet ist eme gesoncken neder,
alle vreude ist eme weder,
eme sint also verblint die synne,
he inwolde nit alder vreuden ynne
syn die die mynne kan ghemachen,
solde hi daer om ein nacht volwachen.
eme sint virsteint natuerlich hicze.
hi dencket alczyt wy he gesicze
alleine und sonder betwangc,
hi enlyt na lieve cgyen verlangc,
hi enmynt nit dan syns hertzen vreden.
onrecht myn pleit sulker seden
und nommer leit dorch lief gemiden,
want wie mynt, mois commer liden!
men vint doch over alde man
den man billich gudes gan.
men hait in doechden wol geleft;
went home dat alder over heeft,
des enmach man eme nit witen,
want crancheit doet en sliten
natuerlicheit und vrien moet.
doch wonsschet hi dicke, wer hi yonc,
hi wolde doch noet dorch mynne dogen.
als hi dan an hom siet met ougen
dat sine craft verswonden ist,
soe heeft sich in dem moede twist,
want hy wolde en niet encan
und moes dorch crancheit laen dar van.
want hi encan kein noit geliden,
dar om moes hem mynne miden.>
ich sprach:< venus, vrauwe fyn,
ure orden doncket mich edil syn.
ist as ir mer hait gedaen cont,
so ist mynne der dogeden vont.
bescheide mich doch ein wenich voirt,
venus, vrouwe, der dogeden ort.
wat sal ein man der mynnen liden
die stormen nit enmoes noch striden
noch sich toe wapen niet enoift?
als menchen das airmode bedroift,
das hi is geleisten nit encan.
auch so vint men menchen man
deme is so wonderlichen misluck
das em swacheit so bedruck
dat hi enghein wapen mach voren.
hi bie so wil ich voirtbas roren
geistliche lude, monich und paffen,
die nit met wapen inmoissen scaffen.
wy wil ich si dair zu weren?
van rechte mochte ment on virkeren.
of nu die eine nit enmogen
und die ander nit endoghen
und die dirden niet enmoessen,
sint si dan um dar in boyssen
dat si niet ensullen mynnen,
soe twivelt mich se an den synnen.>
doe sprach die edel vrouwe ho:
< nein, dem dingen ist nit also.
wo ein man in dogeden blut,
des wille alle czyt in moede grooyt
dat hi gerne lyf om lief wolde wagen,
en schont guet noch vruont noch magen
und sweirlich mois om mynne liden,
kan ondoicht in dogeden miden;
wy swach hi si van live,
of das mynne home niet verdrive,
of wy gedaen si syn abyt,
der es hi oen alle weder stryt
in mynen dienst vaste becleven
und in der mynnen boch bescreven.>
ich sprach:< vrauwe, bie mynem eide,
ir syt ein wyf van ondersceide.>
doe keirde ich mich of der vaert
tzu der ander vrouwen tzairt,
die vrouwe hoffe was genant,
die venus sas zu der rechter hant.
ich sprach:< woil gedain,
doir u docht laist mich verstaen
wy gedaen uwer leben si.>
doe sprach die vrouwe wandels vri:
< myn leben ist den luden cont
die rechte mynne hait gewont.
ich bin ein hoe meisterinne
und heile alle bedruefde synne
die vrouwe tzwivel hait voroist.
auch so can ich geven troist,
den meistroist kan truren erven
und in mystroest doen verderven.
das kan ich erquicken weder.
tzwivel enwarf nie man so neder,
walde ich eme myn holffe senden,
ich enkonde syn leit in vreuden wenden.
noch so kan ich mer wonder.
mynne ist das vuer und ich das sonder.
wa der mynnen vurich brant
in tzwein hertzen wert bekant,
den brant der mynnen so vereyne
das tzwei hertzen wandels reine
( als ein vurich vlammich geluyt
in ome teste czwei hercze duyt)
van vurich gewelde verenige sich.
war so die mynne mynnenclich
sent hore brende in tzwei geleven,
das vuer moes leschen und stieven,
bin ich nit da ter vaert
und halde weder czwivel part,
die da sprichet in allen cziden:
« och mynner, du verlusest dyn liden! »
sus is si gelf und ich gebelin.
wem si verdrucht, dem doen ich schyn
myn troist, myn helf und myn verdrach.
sus altzyt, ja nacht und dach
halden wir mynnenclichen criegh.
wem si wont und machet siegh,
den kan ich met troiste erneren.
mynne enmach niet langhe weren
wo ich ir helffe niet enbin.
mengem senden ich auch das in
das hi hoft, eme sulle gheschien
das vele vreemder were zu sien
dan das ein esel keiser woirde.
aldus so lychte ich eme die borde
da met hem czwivel hait herlest.
wanne he sus in vreuden rest,
so doncket hem dat hi si erneert.
want hem over czwivel wirt
vrie, vrolich, hoe gemoete,
so brint hi voirt in jamers geluote
en moesheft an synre mynnen.
went ich hem dan den borch gewynnen
und voren en op der vreuden oirt,
sich, soe hoffet hi aber voirt
und duncket eme sy die mynne guet.
alsus moes eins mynners muoet
altzyt met eme selber kiven.
wanneir ome czwivel wil virdriben
en meishoffen hait ontsont,
so binde ich menchen vreemden bont,
die ich ome zu sturen geben.
sich, dit ist myn orden und myn leben.
oftu der mynnen dienen wolt,
so vindestu an mer soilchen solt.>
ich sprach:< ir syt der dogeden lere.
wie gerne ich uwer diener were!
want ir kont troisten den met heile
den noit doir mynnen wert te deile.>
si sprach:< wat mynne haet betwonghen,
das moes in myme dienste jonghen.>
ich sprach:< das ist also,
urre konden bin ich vro.>
alda bestoent ich keren mich
vander vrouwen mynnenclich
czu der dirder vrouwen waert,
die menich jonge hertze verzeirt,
doch sonder brantlichen has.
derre name dat vrouwe czwivel was.
ich sprach:< edil vrouwe guet,
mir sait myn sin und auch myn muoet
dat ich vanden borne drincke.
nu voirte ich das ich virsincke
in lidens gronde aen helffe sture,
stonde mich der drinc tze dure;
des manen ich uch bie duren eiden,
das u dor ur doecht mich wilt bescheiden,
of ich des bornes drincken wolde,
was mer da von verlucken sulde
und was oirden ich moeste owen.
men spricht van uch, ir kont bedrueben
alle die noit doir mynne drinch.
of hen bewilen heil erlinch,
des konnet ir eme berauben schiere.
ist das uwer sede und ur maniere,
so wil ich vere van uch schalden
...>
do sprach die vrouwe dogeden rich:
< geselle, ich wil bescheiden dich.
so wellich man wilt vro hoffen leven,
der moes sinen sin dair zu geben
das hi mer wolle dienen auch.
want suesse mynne niet endauch
wo vrouwe hoffen nit enis;
des selben bis an mer gewis.
mynne das ist ein edel woirt.
wie eyns hoers suessen traist becoirt,
die encan irs dienstes niet virtzien;
und wer wolde van dienste vrien,
der wulde in bussen vreude sliessen.
want mynne ist airbeit aen virdriessen,
und so die arbeit langer. wert,
so hi der mynnen me begert,
want hi brint in mynnen heis.
om dat ich dat an eme weis,
so rade ich eme allet dair van,
des hi gelaessen niet enkan.
want ist da suesser mynnen art,
so wirt dat hertze eme selber hart
und wil gerne mit verluste leven
deme is sich tzo eigen hait gegeven.
want wie lief van lieven helt,
wa lief lieve wail bevelt,
da mynne den lieven herder wirt.
sullich lieflich lyden zwivel virt,
dats tzwei lief ter mynnen hitse
und hoir hertze dair zu spitse
dat lief met liebe werde ergat.
ich wil dich noch bescheiden bat:
wanne der winter twinget dat gras
dat ewenich ervrouwet bas,
und des suessen meies bloet,
dat si e tzide und inder joet
us gelaissen niet enconnen
voir gebrech der meiischer sonnen,
so went mencher al syn torst
verloren han dor winters vorst.
want des swinden winters art
nemet an sich die henevart,
so mach syn vriesen niemans scaden.
comet die somer dan geladen
mit suesser bluet in richer wonne,
so wert dan vreude mencher konne.
het sich die bloit dan iet vervlogen,
die winter de hedde si bedroghen.
des woirde den somer lutzel danck,
endedes des winters groit betwanck.
men sage dat die erde verheide
und sich die bloet soe verreide
das cleine vrucht daer af solde comen
des die werlet mochte hain vroomen.
aldus kan ich, vrouwe czwivel, doen.
wanneir des mynners hertze reine
weynt in synem vrien moede
und hoffet das eme die reine, guede
salle e tziden thoenen troist
end weynt yetzu syn erloist,
so lengen ich eme sinen arbeit
und spreche: « troist ist dir ongereit! »
so begint he weder sorghen.
da bie blift die mynne verborghen,
want hoffen machet offenbaer
verholen mynne, dats waer.
van vele hoffens compt vergien,
vor gode mynne mach men sien,
want spien enmach nit lange heilen.
...
dat brenget hoffen in den dach,
als sich lief gein lief verjach.
dar om enmach gheine mynne weren
wo man czwivels mach ontberen.
des bin ich gewes al doir die lant
der mynnen mantel woil bekant,
want ich bedecken kan die mynne,
das ich tzweier hertzen synne
verstolentlich verborghen blive.
wat men sait of wat men schrive:
wo da lief lieve toent lieflich gonst,
da sprichet man soesser mynnen donst.
nu sage mer, geselle myn:
wiltu noch ain tzwivel syn?
om das ich den mynner aldus drucke
das hi niet enwerde zu vlucke
om troist, den hi van lieven erringt,
her om seit man und singt,
ich mache commer, jamer, truren.
noch spreche ich: mynne enmach nit duren
aen commer und aen leit.
...
der ist der arbeit balde vermuoet
der sicher vil gerne huoet,
dat hi nit sere der na enwerve
dat hi us syn sicher erve.
want woe die sicherheit es gans,
da ist mynne nit sonder scrants,
want sicherheit is tzwivels aen
und leeft auch met hoffens waen.
und ich und vrouwe hoffen beide
hain gehuelt bie onsen eide
der hoger richer conigynnen,
die alle dinck verwint met mynnen,
und si hait auch met ons gesworen
...
wo si sich van ons stelen wilt;
want wir syn in si gebilt.
want weirlich mynne nit endochte
of si sich van ons stelen mochte.
sus enkonde mynne in eren dagen
met sicherheit nie virdragen.
nu mircken, geselle, comt dit eben:
wat si myn orden, wat si myn leben,
das hain ich dir zu male ertzalt.>
ich sprach:< vrouwe wol gestalt,
ist als ich virstanden hain,
soe enwil ich nit wesen czwivels ain,
als gingt mich noch as ongelich.>
sus keirde ich tzu vrouwe steden mich,
die etgien vrou venus over sas
und ir gelich gecroent was.
ich sprach:< vrauwe, der vreuden stam,
durch ur dogent syt mer nit gram
of ich geczwat vragen mois.
mer dunct, mer si vil selden bois
und ich enconne kein heil erjaghen
als lange als ich den doirst moes clagen
den ich hain zu desem vlosse,
die in ir me viere vrouwen slosse
soe wonderliche becirkelt is.
des mach mich, wyflich wyf, gewis:
of mer gelucket dat geval
das ich des bornes drincken sal,
wy das ich uch dan leven moesse.>
doe sprach die reine, werde, soesse:
< vrouwe stede bin ich geheist.
alden schatz den mynne geleist,
den hain ich beslossen gair.
wer mynnen nemet in dogeden wair,
sal eme der schats ontslossen werden,
hi moes stede syn und heirden.
verborgen ist in mer die konst
met derre man mach erwerven gonst
van dogeden reinen, richen wiven.
stedicheit kan auch virdriben
in einer stonden altzu mael
wat yman leit doir mynnen quael,
und onstede kan virdrucken
wat yeman troistes sulde erlucken
van hertzen lieben und auch van mynnen.
nu mircke, geselle, in dinen synnen:
of ein man wol gedienet hait
x jaer und ist noch onberait
und wilt dair om laen dar von,
sint hi keinen troist erwerven kan,
und kuset eme selven ein ander lief
und enhait noch borge noch pant noch brief,
of si hem troisten wille, oft niet;
hait hi dan ongevalles yet
dat hi syns leides blivet onvergat,
soe kuset syn hercze ein ander stat,
of man hem da yet heiles gonde.
sus wert syn mynne mencher konde,
syn onstete mynne doet hem schenden
ja hi und da, off allen enden
ein hertze das is nit enproift
als is sich x jaer hait geoift
in lieves dienste und dat virluoest
als is ein ander lief erkuoest.
hette hi sinen eirsten dienst beheirt,
lichte were syn liden lange gescheirt.
want als man inden bochen schryft:
soe wer met truwen stede blyft
bis an dat ende, dem moes erlinghen
heil, dat lyden kan virdriven.
met herden wint man borghe und lant.
wem stede sen ist recht bekant,
der moes erwerven lieves hulde.
of hi dar om virdolden zolde
ein tzyt virdries und wedermoet,
syn lyden das wert sicher guet,
of hi mit stedem moede mynt.
hem wert der loen des hi gesynt,
want syn lief wert hem vereint,
of hi is in dogeden meynt.
alles das hi mynt das ist syn eigen.
ich doen sich menchen dar zu neighen
dat hi wol virswoir met eiden.
hi si kirsten off hi si heiden,
vinde ich eme stede sonder droch,
ich lichte eme der mynnen joch,
das hi alles leides vergessen moes.
sus machen ich menchen sorghen boes.
weir sich lief intjegen lief vergist,
das soenen ich met myner list
und stoken dat si werden me
sich mynnen dan si daden e.
want tusschen lieven liefflich ryssen
das kan vreude wol virbyssen,
als si met scelden sich ergetsen
und si met nide niet sich letsen.
als herden lieflich dat gesoint,
und wat vreuden si dan roint,
des enwes kein hertze niet
dan dat steder mynnen pliet.
onstedicheit ist ein ovel cruouot.
hait ein man eins hertzen truouot,
den hi sich in eigen hait verbonden,
wencken die reynyt ye der stonden,
went si twei van ein gesondert.
dar om hait mich wonder over wonder
dat menich man ist also virtwaist,
als hi sich x jaer hait gegaist
te leven sinem liebe in stede moit,
dat hi dan breken leist end hoede
und leet eme wencken an gewynnen
den troist die eme van suysser mynnen
mach geschien in corter vrist,
die dan zu mail verlaissen ist.
des waeffen ommer ober wencken,
die sich deit menich hertze sencken
van honnen moede in jamers gront,
dat home nommer enmach werden cont
der mynnen suessen suessicheit!
auch vintmen lose stedicheit,
die wol ein wile met herden mynt.
als balde als hi den troist gewynt,
so ist verswonden dat ghemoede.
dair voir mois sich wyflich goede
huyden huyde und ommerme voirt,
eir si come in lasters wort.
nu volge, geselle, mynem rade.
ich wil sicher dir genade
erwerven van dem lieve dyn,
woltu anders stede syn.>
ich sprach:< mach mer das geschyen,
ommer wil ich wencken vlien
und wil in stedem moede bliven.
nu doe troist an mer becliven,
o alre dogede lutervas,
der valsschen mynne ye weder was!
o manger wonne over wonne,
o alre dogeden ryche konne,
du dregest van rechte allein die crone!
becirkelt ist in dime troone
der mynne moghe in hare gewalt,
want mynne craft gar ist gevalt
woe man dyns ordens nit enpliet,
und mynne zu mael dair neder liet
wo man, vrouwe, vandir deilt.
want dyn troist die wonden heilt
die rysen kan der mynne noyt.
sus ist an dich dye mynne doyt.
des, vrouwe, stede mer den troist
da medu menchen haist erloist
...
des ich ye van dir begerde.>
doe sprach die vrouwe wandels ber:
< geselle, ist das dyns hertzen ger
das du des bornes drincken wolt,
das mois dich costen richen solt,
ja hercz, synne, moet und lyf,
als dich vrauwe venus, daz edel wyf,
onser alre meisterynne,
auch woil hait gemachet ynne.>
ich sprach:< wyflich wyf vrou stede,
urre vier vrouwen rede
die doncket sich mich also verdragen,
of ich met oirlof mochte sagen,
soe haet ir met ein gesworen.
doch hain ich den rait erkoren
das ich gerne gelden wil den tol
...
want ich mich werde des ein hair.
want bie mynem eide, das ist wair:
hed ich das rych in myner hant
und dar tzu alre kreyger lant,
das lies ich als e van mich scheiden
e ich des langer wulde beiden,
ich enkoirde des bornes yet,
der mer sus in dem synne liet.>
doe sprachen die vier edel wyf:
< sint dir der moet ist also styf
verflissen of den born van mynnen,
wiltu met hertzen und met synnen,
met wercken halden und met worden
onser vier vrauwen orden,
und wiltu auch ons met eiden hulden,
das du wilt lief und leit verdulden
und nomme entjegen dyn lief gewencken,
wir wollen dir den borne schencken.>
ich sprach met vreuden:< ja, ja, ja!
mer ist na dem borne soe ga.>
doe nam vrou venus eenen nap van golde,
da mede si mer schencken wolde.
si boet den mer in allen duchten.
doe sach ich us dem nappe luchten
einen robyn in vuores geluoete.
dair van wairt vurich myn gemüte.
ich greif den nap met handen beide;
was mer ghesciet duo yet leide,
des vergas mer zu der selber stont.
den nap saste ich an den mont
und dranck met losten einen dranck,
das ich wairt in vreuden jonck.
myn hertze began in mer zu lachen,
soe suesse duechte mer der born smachen.
doe sprach vrouwe venus alzuhant:
< nu moestu geven mer ein pant,
want du bist inder mynnen drü.
du haist gekoirt des bornes nu.>
ich sprach:< hoe geloefte mynne,
ich geve uch hercz moet und synne
( sicherlich mich myn durste pende),
soe das ich alle myns levens ende
aen verdriven bliven muoesse
bie dem borne so sucker suesse
...>
doe sprach die edel vrouwe stedicheit:
< dienstu ir oen allen wanck,
so drinckes du dicke soilchen dranck.>
ich sprach:< vrou stede hoichgeboren,
sint ich uwer leven hain erkoren
in doegeden und aen wanckelmoet,
soe syt mer dorch uwer dogent goet
und voirdert mich das ich beheirde,
das deser born myn eigen werde.>
si sprach:< das moes sicher syn,
heldestu wol den orden myn.>
aldair sat ich neder dar
und nam des suessen bornes wair.
ich dacht:< der born moeste erdich syn.
ein alt man wonne hi jongen schyn,
want hi ist soe clair und auch so reine.
man ensach so kuischlich edel gesteine
nie in allen conicrychen
als men uys dem borne syt blichen,
die onder stont in des bornes gronde.>
wem vrou venuos des bornes gonde,
denen smacht hi wie syn hertze wolde.
wilch tzyt dat ich des drincken solde,
so wairt ich aller vreuden ynne
die ye gesprois uys wives mynne.
die steine waren mencher konne,
ir schyn gaf mer ougen wonne,
und smachte der born vil te bas
om craft die in den steinen was.
der borne was van hogen prise;
ich wene, nie meister enwairt so wyse
diehem na werde mochte loven.
syn suesser smach clingt vere te boven
aller suessen suessecheit.
wat kommers noch ye man geleit,
ommoet van werden reinen wiven,
denen kunde die borne kalt virdriven.
van dem borne was uys geleit
al czucht, al doicht, al edilheit.
seir heilsom was syn overvlos:
uys dem borne vlois al troist
van dogeden wiven guetlicheiden,
ja hertzen ger und wollucht beiden
und gonst van steden wiven guot,
die menchen haint voir liden behuot.
der smach was in dem borne calt
ja weirlich meir dan dusent valt.
der boirn hait auch an eme den aert
das synre noch niemans moede enwairt.
soe wer des bornes eins becoirt,
des hertzen bornt in dorsten voirt.
drincket hi dan des bornes me,
soe were eme aber weirs dan we,
want eme zu helffen comet der dranck.
de lichtan so grois verlanck
in dusent konne kommer...
...
als dicke als ich des bornes dranck,
soe waert mer wonnenclichen cranck,
das ich nit enwiste wie mer was.
bie wylen wairt ich auch so las
das mer der sin bina was ontgangen.
dar na wairt mer van erlanghen
an hertzen und an moede we,
want ich hette gerne gedroncken me
des duren bornes suessicheit.
nu hait mich vrou stedicheit
und auch vrou venus, die coniginne,
czu gesast ein hoederynne,
ir kammerissen eine,
ein dogende maget wandels reine,
die jonffrou hoede was geheist.
wanne ich sus was gereist
vandes bornes edilcheide,
doe sprach si:< geselle, beide,
ich enlais dich nit drincken voirt.
mich doncket, der boirne hait dich becoirt.
du drinckes gerne in allen getyden,
des encan ich niet geliden;
want drinckest duoes na dyns hertzen ger,
ich vorchte, dyn dorst nit lange enwer,
und das dir der borne werde leit.
gebruechens vil macht satsemicheit.>
aldus hielt si mich dar van.
mes aber des boirnis este quam,
want mich mynne niet enkonde inhalden,
soe lies mich dan die maget walden
und hies mich drincken bas.
in wat weelden ich dan was,
keine synne das bescreven konden
met allen meisterlichen vonden;
want mer was vil bas czu muoede
das mich die edil jonffrou hueede
des bornes niet vollen drincken lies.
hadde ich daer of ein wile verdries,
als si mer dan den oirlof gaf,
so was ich al myns leides af,
want mer dueechte vil suesser der gront
dan ich symes hadde in alre stont
gedroncken nach myns hertzen willen.
aldus konde hoede myn truren stillen.
doen ich alsus in mynnen levede
und in hoegen moede swebede,
doe sprach jonffrou hoede zu myr:
< ich dyn beste raden dir:
des bornes wil ich nemen wair,
du salt gain spelen her und dair
op dat rivere und op den walt,
dair ist is wonnenclichen gestalt.
want dich virlangen sere begint
und der doirst dich overwint,
soe saltu dich erweder heven,
des bornes sal ich dich drincken geven.>
ich sprach:< jonffrou hoede, das si!
duoet ur doecht, nu blyft dar bi
...>
sus ginc ich hin durch geweide.
da was is alczu suberlich,
ich sach her und daer om mich,
bis das ich ein ordelich gresgen vant;
da viel ich neder alczu hant.
da sach ich violen springen,
da hoirt ich riviern uys velzin dringen,
da sach ich beche dor auwen vliessen,
doircht gras sach ich die blomen spriessen.
da sach ich hermelyn bont und grys
und ander dierchen swaers und wys,
die lieffen, sprongen weder stryt
und vreuden sich der liever tzyt.
ich hoirde dair vreemden vogel sanck,
die verre dorch die wolcken dranck.
cze leste sach ich of einer auwen
ein heer alczu schoen van vrauwen,
beide van alden und van jonghen.
die eine dantzten, die andere sprongen.
auch sach ich da ein michel deil
weirlich in allen dogeden geil.
da sach ich na den nuwen seden
cleider meisterlich gesneden
van golde, van balkin und van siden.
men solde die werlet woil om ryden,
men envinde nit wyf so rych getziert
noch so hovelich gepoliert.
men ensach da niemans truren.
da waren pyffen und taburen,
vedelen, harpen und sentolen.
soe welich man ter vreuden scolen
solde ommer gevaren syn,
dem were da gewoirden vreuden schyn.
doe ich das wonder als gesach
und mer myns borns da gebrach,
na dem mir was in hertzen ga,
doe enkonde ich nit virbliben da,
want mer wairt wunderlich und bange.
ich hatte gesien die vreude lange,
der vrouwen tzairt mich nie verdroes.
sus ginc ich zu dem duren vloes
da al myns hertzen troist an lach.
doe ich myne hoederynne sach,
si sas trurich und unvroe.
ich sprach:< jonffrou, wy sitz ir soe?
al dat leift, der zyt sich vrauwet;
ist uch hi leit allein gestrauwet?>
doe sprach die jonffrau huoede:
< mer ist nit wol zu muoede
und ich bin ovel vil gehandelt;
des bornes smach hait sich verwandelt.>
doe waert mer sicher weirs dan we,
ich sprach:< och hude und ommerme!
wie ist uch, jonffrou, dan geschiet?
sal ich des bornes drincken niet,
so ist verloren dat leven myn!>
do sprach si zu mer, die maget vyn:
< doe du ginges of ghene riveir,
doe quam gevaren her ein dier
in groetem grimen und alze snel.
das dier was nidich, loes und fel,
is was vreislich und gar wilde.
nochtant had is menschlich bilde,
auch hadde is eins mannes stymme.
is sprach mer zu mit groissem grymme:
« ir solt mer doen, jonffrou, schyn
wem ir hoedet den borne myn. »
ich sprach: « der born ist dyn niet.
hi is eins die steder mynnen pleit. »
is sprach: « ich weis wol wie hi is,
des syt sicher und gewis.
sint ich des drincken niet enmois,
ich machen hoem der suesden bois,
die home hier ist worden cont. »
doe dede das dier of sinen mont
und lies uys eme ein vurich vlamme,
und duoechte mich syn van heilsenne stamme,
und fenynde das edil sprinck.
daer om, geselle, niet endrinck!>
ich sprach:< ich moes des bornes koren,
solde dair om ommer syn verloren
ein lyf und was ich ye gewan.>
si sprach:< la dair van!>
< ich enkans mich nit onthalden.>
so lies ich its gelucke walden
und nam des bornes in mynen mont.
da wairt mer al dat liden cont
dat noch ye quam in mynners hercze:
ja wedermoet, truren, smercze
und da zu alle jamerliche noit.
der dranck was bitter als der doit,
hi was noch garczer dan ein galle.
ich rief:< heilant!> met ludem schalle,
< wan mach dat dir heme comen syn
dat syn doetlich quaet venim
hait in desen edelen born gemenget?
...
ich were eme gelauffen na.>
si sprach:< geselle, dyn truren la.
dis mach noch wol werden raet.
ich kenne den born van soilken daet
und van soilchen suessen gronde,
herdestu noch ein kurtze stonde,
dese born werffet uys sinen vellen smach
und wert dir suesser dan er was.>
ich sprach:< des enmach niet syn.
so mordich es des bornes venyn
dat mer virdryft lyf und moet.
myn hertze bornt in heisser gloet,
der sin ist mer zu mael ontsaift,
al myn begern mer zu dem born wairft.>
sus begonde ich ener weinen,
doe ich die suessicheit vanden steinen
die onder in dem born laghen,
sach virdeirft met soilcher plaghen
das niemans des vloisses mochte geniessen,
hi enwolde sich schier in jamer sliessen.
doe sprach ich met bedroefden synnen:
< och, sal ich ommer troist gewynnen!
o suesse born van durem guoede,
alt dat leeft, mer nit enbuoet
den kommer den ich mer moes lyden,
sint du mich nit enkans verbliden.
wo is nu die smach die mich ervreuede?
so wat mer liden ye gedreuede,
des was mich cleine al om eyn hair
als ich diner koirde, o borne claer!>
doe sprach jonffrou hoede zu mer:
< geselle, noch la gesagen dir,
ich wil dich noch geven guden rait.
vil clagens ist dir sicher quait,
swich al stille und heirde voirt,
der borne werffet noch over boirt
al das vernim das in eme ist,
of du anders stede bist.>
ich sprach:< werde jonffrou hoede,
dat mer obel es zu moede,
das enlaet uch niet syn vreemde.
dese born mich van dogeden czeemde;
des moes ich billich vreude lain,
sint ich en virloren hain.
des moist ir selber syn myn getuoich.
nochtan wil ich volgen uch
und wil nae uwer lere leven.>
si sprach:< so sech den borne heven,
in wat noiden daz hi steit.>
do sach ich sicher of mynen eit
den born staen in soilcher noit,
ich sach das hi van hiczten soit
rech als hi stoende in eyme vure.
was in eme was ongehuere,
das warf al us syn edel airt.
dair was suesse en tiegen suoer geschayrt;
dat soisse was in dem gronde
end den sueren nit engonde
das is bie eme mochte bliven.
sus ginck sueesse met suren kiven
end die born hoef nacht und dach,
want hi den bitteren smach
alczu mael uys eme verdreif,
das hi bie suessen smache bleif.
want des bornes syn nature
ober hoif also das suore
dat der smach waert suesser me
dan hiwas gheweest e.
want die kreftich edil steine,
die stoendne in dem boirne reine,
ercleirde so die suesse locht
met hoere doechlicher docht
dat rümen moiste das venyn,
und wan der born seir claren schyn.
wat lidens mer doch geboirde
e der born so edel woirde,
das was weirlich us der maessen;
doch wil ich das ligen laessen
und sprechen vandem borne bas.
doe der borne gelutert was,
doe sprach die czarte jonffrou huoede:
< geselle, wie ist dir nu zu muede,
magestu des bornes drincken yet?>
ich sprach:< vrou, of irt gebiet,
so droncke ichs gerne, jonffrou czairt.>
< hab oirlof>, sprach si,< of der vairt!
ich wene, du salts mer des wol geyn
dat syns gelich nie enwart gesyn.>
doe ich des bornes doe gedranck,
ich sachte jonffrou huoeden danck
dat si mich hadde also bewairt.
ich sprach:< edil jonffrou czairt,
ich moicht uch ommer dienen voirt
went an myns levens oirt,
sint uch myn liden hait erdrocht
und hait van bitterheide geput
desen born met uwer doicht alleyne,
dat hi is luter, suesse und reine.
des mois selich syn die stont
dat uwer name mer ye wairt cont.
des ich bin vro und alczu vro,
want mer steit myn gemoete ho.
das doet des bornes suesse smach,
die mich alleine ergetzsen mach.>
alshier ent der born der mynnen.
soewie dar an wilt gewynnen,
die mois in dem orden leven
den mer die vrouwe hait gegeven,
und moes sich hueden zu allen tzyden
das en niet brenge in lyden
des vellen diers venynde has,
der mengen macht in vreuden las.
bie dem diere mach man proven
aen die met claffen kan bedroven
twi die mynne hait vereint,
und ir ein das ander meint
in truwen gancz aen contrefait.
als dat weirt da ein gescheit
om des velsschers clefferie,
got gebe dat hi weder die
und dat eme werde an lieve we.
des wonssche ich hude und umerme!
dit buch ist gemachet om guoet,
dat mallich si tebas behuoet
so wie is leset oft lesen hoirt,
want syn suesse lere stoirt
alle wencken und losen mynne.
men vint auch dae bescreven ynne
wat vrou venus und vrou hoffen
und vrou czwivel konnen proffen,
end wie die edil stedicheit
kan hinderwairt drucken herczen leit,
und auch wy mynne om mynne wirt
woe man hoeden lange onbeirt.
daer om setcze mallich sinen moet
dat hi si stede und auch behoet
und diene gerne allen reynen wiven,
die lydens konden al virdriven.
sus moes erlucken ein geval,
of hie der mynnen dienen sal.
explicit der mynnen born, den machede
ein mynre brueder. anhang. a. fröschel von leidnitz(?), liebesgespräch wiedergegeben nach der stuttgarter hs. unter heranziehung der sonstigen überlieferung.
ich kam gar heimlich an ein statt
do lieb und lieb zusamentrat,
sie waren heimlich zusamen kumen.
ich hann weder vor nach her vernumen
als liebe freuntliche wort,
als ich do von in baiden hort.
er sprach:< got muß dich grussen
unnd alles deinn trawrrn buessen!
dir wuntsch ich heil zu diesem jar,
das dir geluck widerfar
mit taussent guten wuchen!>
da wardt von ir gesprochenn
ein freuntlich dancken wider in:
< nun lon dir der der alle synn
mit weißheit kann vernewen!
ob dw mich mainst mit trewen,
got gebe dir das dein hertz begert!>
er sprach:< mein hort, wurdt ich gewert
des du mir wuntschest alsz schon,
so gert ich anders nicht zu lon
fur alles das ich ye erkannt.
und stund das reich in meiner hant,
davon wolt ich mich scheidenn:
die kron, die must mir leidenn,
ee ich mich dein verwegen wolt.
von arabi das edel golt
und leg das alls umb mich gestrewot,
dasselb mich also nicht erfrewt
als thut dein lieplich angesicht.
ich ger auch ander freude nicht,
und were ich in dem paradeiß!>
sie sprach:< sag an, in welcher weiß
wilt du mich im herzen tragen?
darumb wolt ich dich gernn fragen!>
do sprach er zu der guten:
< o torst ich sein gemutten!
dein vil edele werde myn
sei meiner frewde ein behalterin!
sich, das sehe ich also gern,
auch wil ich deiner ern
mit gantzer stet ein huter sein.
bis gewaltig in dem hertznn mein
zu thun und auch zulassenn!
ich will mich alles des massenn
das dir an mir nit woll gefelt.
ich honn dich mir außerwelt,
mein soltu dich untterwinden.>
< ich will mich nit verpinden!>
sprach si gar tugentlich hinwider,
< du zymerest hoch; es ging leicht nider,
tret ich auff dein gerust,
villeicht dein gewin wer mein verlüst!
du singst mir vor ein sussen thon,
damit sprechst du mich gernn an
mit listenn an den deinen tantz.
far hin, dein rey der ist nit gantz!
du kouftest gernn, fundestu fayl.
versuch annderßwo dein heill!
du pist von mir versaumet,
wan mir hat getraumet,
du machst dein rede als gulden schwer,
und das dein hertz in wendig wer
als gantz an allen geliden
als es dein munt kann schmiden,
du vergingst dich woll auff der wag:
solch red sich pald verkerrn mag.
doch west ich daz dein trew nit slieff
und gebst mir des ein gewissen brieff
und versigeltst mir den mit virrn,
ob du mich wollest troffiernn,
das ich denn mein burgen ermant>
er sprach:< sehe hin, mein trew zu pfandt!
was burgen wolstu haben?>
do meldet sie dem knaben:
< ich ger den babst und briester johan,
den keiser und kunig soldan:
die vier soltu mir setzenn,
so wil ich dich ergetzen
ob du icht schmertzen habt von mir.>
da antwort er hinwider schier:
< wolstu mich als fer fersenden,
ich mocht sein nicht volenden
unnd kem villeicht nymer mer herwider,
mir wuchs denn ein ganncz gefider.
ich bedorfft wol eins greiffenn flug,
das ich hin und her wider zug
und precht dir von in allen kuntschafft;
die weil wer meiner frewden crafft
gantz und gar verschwunden.
was burgen hast du funden
die mir so gar unmessig sind!
gedenck das ich sunst gnade find,
ich mag ir nit erlangen.
ich bin gantz dein gefangenn.
du hast mich gepunden und geschlagen,
die wunden muss ich heimlich tragen.>
< du sprichst, ich hab dein hertz versert:
nun trage ich weder spieß nach schwert,
weder armbrust noch bogen!
dich hat dein thumer syn betrogen,
wann unschuldig bin ich darann!>
er sprach:< du hast gezundet an
alle meine gelider mir,
und macht mir dann mein begir
das ich brynn recht als ein salamander,
die hitz taylt mich von einander,
ich gloch recht als ein trocken kell;
hett ich an mir eins trachen vel,
es mocht sich davon rimpffenn.>
er sprach:< du kanst nit schympffen,
du wilt nit leschen bei der zeit!>
sie sprach:< seit es dir als hert leit,
gee hin und spring in ein wasser
und kumm her wider also nasser!
sighe ich dann, das es nit helffen wil,
so kann ich annder kunst sovil,
davon dir doch kein leit geschicht.>
er sprach:< mein hort, als mein ichs nicht,
solt ich mich selber erdrencken.
du solt dich paß bedencken!
gewer das du mir schuldig bist!>
sie sprach:< nu gibe mir lenger frist
an den jungstenn tag gein josaphatt,
do got sein gericht hatt;
do kume hin und clage mich denn an,
so lone ich dir ich weiß nit wan.>
sie waren zu baiden seittenn
mit worten hert und woltn nit beittenn.
er sprach:< ich hoffe ich kume dahin
wann ich dir woll als gehass pin,
und will mein wort mir selber sprechen.
gott muss mich an dir rechenn!
so ist das die erste clag,
die ich zu dir allein hab:
uber dein goltfarb reidengt lock
gewunden als die seyden fluck
gar wunderlich gestrangt,
darnach mich ser verlangt.
das ich dich selber meyden soll,
mich dunckt dir thun mein leiden woll.
so clag ich uber die augen dein,
die gebenn als feinen schein
( ich hoff, mir geschehe ein geleiches gericht),
deiner augen feyelfarbes gesicht,
das durch die pronn tut spernn
und spannen plick so gernn
und schiessen in meines hertznn schielt,
das rechtes senen her wider hielt.
auch clage ich uber deiner oren portn:
was ich ye ane clopfft mit wortenn,
do wardt kein antwort mir gegeben
davon erfreüt wurdt mein leben.
auch clag ich uber deinen rosenfarbenn mundt:
der kann so manchenn hubschen fundt,
davonn mir leiden wirt bekannt,
und benympt mir auch so reiche pfandt
recht samm ein roß in reicher plut,
die sich genn der sunnen auff thüt,
darauß so get ein liechter schein:
dein zenlein weiss als bernlein fein;
das ich die nit soll ruren,
das thut mir freude zufuren.
auch clag ich uber dein helßlein, kyn und kel
und uber dein brustlein sinbel,
die durch das gewandt her dringen,
aller erst sich aufringen.
das ich wil clagen uber dich
ich getra dir wol, du gewerst mich,
ee ich dich bringe zuschaden!>
sie sprach:< wiltu denn meiner gnaden
leben und gehorsam stann,
so will ich es lassenn ubergann
und kurtzen dir die tage dein.>
er sprach:< sehe hin die trewe mein,
das ich es nymer uber far!>
aller erst bot sie im ein finger dar,
der im was vertzigen lanck.
von ermlein weis ein umbefanck
wardt im da beschaffen,
sein gluck das hett nit geschlaffen.
der helt fur aus und tet das beste
in irem dinst, wo er weste,
das ir altzeit wol gefiell.
vullicher lust gehort zu solichem spill,
in baider hertz mit trewen viel.
rechte lieb furwar die wil,
mann soll sich ein weil wider habenn
und keinen zuschnell begabenn,
mann wiß dann das er sey steet.
man funde noch manchen der da bet
der ine als schnelle wolt gewern.
darumb ir frawen hut ewr ern,
so wirt ewr schon gepflegen;
auch beleibt nit untterwegen
des manig fraw vil offt wirt fro!
frosel vonn lednitz rett also.( es folgen in allen hss. verschiedene schlußverse der schreiber, in< st>:)
also hatt die rede ein end
gatt uns unnsernn kumer wend.