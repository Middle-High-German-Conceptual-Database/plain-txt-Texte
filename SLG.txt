rüdiger der hünkhover hie hebt an daz mære von dem slegel
man hoeret, derz vernemen wil,
wunderlicher dinge vil,
diu nu ergênt und sint geschehen,
der ich iu eines wil verjehen,
rüedegêr der hünchovære,
und ist ein wârez mære
und ist durch tugentlîchen muot
alten und jungen ze hoeren guot,
daz diu jugent nâch gotes lêre
vater unde muoter êre
und daz daz alter sich behüete
vor der jugent ungüete.
wan daz zehende kindelîn
tuot niht dem vater die triuwe schîn,
die er im erzeiget.
diu werlt vil sêre veiget,
wan si tägelîches abe
nimt an aller tugende habe:
daz wîlent was gehiure,
nemt war, daz ist nu tiure.
ob ez nu müge mit vuoge sîn,
sô vernemt diz mærelîn,
daz ich von der wârheit hân.
ez was ein rîcher koufman,
erbære, getriuwe und milte,
des in niht bevilte:
ze gote und nâch der werlde lobe
lac er tägelîchen obe
mit tugenden und mit prîse.
hôhez lop het der wîse
al umbe in dem lande,
swâ man in erkande.
ouch het der werde man dâ bî
zwô töhter unde süne drî.
ieglich kint bestatte er eben
mît grôzem guote bî sînem leben,
daz si sâzen in êren last
und daz in nihtes gebrast.
nu kom der tôt mit sîner kraft
und nam im sîn wîp tugenthaft.
des verdrôz in ze leben.
er gedâhte:< ich wil mîn habe geben
mînen kinden al gemeine
und wil mit in leben eine
sunder hûsvrouwen,
mich lân durnähtic schouwen,
wan ich bin nu worden alt
und sint mîne tage gezalt
vil nâhen an ein ende.
mîniu kint ich besende
und sage in allen mînen muot.
waz sol mir mîn grôzez guot,
sît ich doch schiere sterben muoz?
und gerecke ich mînen vuoz,
sô ist mîn sêle ellende.
ez ist guot, daz ich wende
mîn guot ze mînen kindelîn,
daz si her nâch gedenken mîn.>
zehant er des niht enliez,
diu kint er im bringen hiez.
den willen sîn ern niht enbarc,
er gap in wol ûf tûsent marc
und sprach:< lieben kint diu mînen,
lât kintlich triuwe schînen:
helft mir mit êren ze grabe.
ich gên nu leider an dem stabe
und mac hûses niht gephlegen.
mîn guot wil ich iu allez geben.
ob ich mir eine konen næme,
mînen alten tagen daz niht enzæme
und wære ouch iu vil lîhte swære.
ich wil nu sîn ein witewære
vür die grôzen missetât,
die mîn lîp begangen hât,
sît ich sünden êrst began.
kint, nu hebet mit mir an,
daz ir ez endet nâch êren,
als iuch iur gewizzen lêren.>
der alte sun sprach:< vater mîn,
daz ist billich, du solt sîn
in mîner phlege und bî mir.
kintlîche triuwe erzeige ich dir.>
bî der hende gevie er in
und wiste in ze sînem hûse hin
und tete im schône unde wol,
als ein kint sînem vater sol,
daz er des niemer vergaz.
ab sîner schüzzel er az
mit im al die stunde
und im des sælde gunde.
diu zît mit vröuden wart vertriben,
unz daz vergiengen wochen siben.
der sun sprach:< vater hêre,
nu volge mîner lêre
und merke rehte mînen rât:
mîn bruoder lîhte vür übel hât
daz du sô lange bist bî mir.
kurzwîle zim, daz râte ich dir,
und habe ez vür übel niht.
dîn snuor dich vil gerne siht.
bis bî im eine wîle ouch dâ
und kum mir denne her wider sâ!>
der alte sprach:< daz sî geschehen!
ich wil ouch dînen bruoder sehen.
ich fürhte daz ez im lîhte versmâht.>
urloup nam er und guote naht.
zem andern sune klopfte er an.
vil balde wart im ûf getân.
gên im lief sun unde snuor
mit vil snellîcher ruor
und hiezen in willekomen sîn.
küsse, bolster phlûmvederîn
wurden im vil schône geleget.
sîn wart nâch êren gephleget
ze tische, ze bette, dort unde hie,
sitzent, ligent, swâ er gie.
den sun sîn wille lêrte daz,
daz er in schicte vürbaz,
dô er den vater alten
het vierzic tage behalten.
er sprach:< liebez väterlîn,
du solt den jungen bruoder mîn
gesehen, wie er hûses phlege
und wie er an den tugenden mege.
bis ouch bî im etlîche vrist
und kum her wider. dîn genist
gibe ich dir mit triuwen gern.>
er sprach:< des wil ich dich gewern.
ich wil den jungen wirt ouch schouwen
und sîne liebe hûsvrouwen.>
mit urloube schiet er ouch dan.
zuo dem dritten sune er kam
und ruorte den rinc an der tür.
diu mære kômen snelle vür.
der sun der zabelte ûf dem brete.
daz spil sluoc er ûf ze stete
und lief dem alten engegen
und hiez im schoene tepiche legen.
guote spîse und klâren wîn
und swaz edeles mohte gesîn,
daz teilte er im schône mite.
nu tete et ouch der andern site:
dô vünf wochen nâmen ende,
der sun sprach:< vater, wende
dich ze mînen geswîen
und versuoche ouch den brîen
ze mînen swestern beiden,
und doch von mir niht scheide,
du enkomest her wider kurzliche:
mit triuwen ich dir niht entwîche.>
er sprach:< sun, du sagest wâr.
ich wil ein siben tage ouch dar,
wie sich mîne töhter halten.>
dem grîsen einvalten
wart gegeben sîn geverte:
daz was ein stäbelîn herte,
dâ mit er sich der hunde werte.
uz dem hûse er dô krouch.
zer næhsten tohter kom er ouch
und klopfte oben an die want.
diu liez in în sâ zehant.
die rede ich iu kürzen wil:
man erbôt im dâ guotes vil,
biz daz vergiengen mânen zwên.
si sprach:< vater, du solt gên
ze mîner jungen swester.
diu hât geslahtet gester
swîn unde rinder.>
er sprach:< got lône iu, kinder!
ir tuot mir schône unde wol,
des iu got iemer danken sol.>
urloup er von der tohter nam,
zem jungen töhterlîn er kam.
diu was gar envollen
mit guote bewollen
und mit hûsrâte.
si hiez im bringen drâte
tepiche zen benken
und an die wende henken
sîdîniu ruckelachen
und ganze wirtschaft machen.
guoten wîn und linde spise
getempert wol mit vlîze
gap man im ze imbîze
den âbent und den morgen.
nu wolde niht lenger borgen
daz töhterlîn junge:
dô siben tage verdrungen,
dô gap si im urloup.
des wart der alte grîse toup.
der sprach:< liep, war sol ich nu?>
< vater mîn, dâ solt du
gên ze mînem alten bruoder.
dem hât man wol hundert vuoder
vazze brâht von dem rîn.
daz ist der allerbeste wîn
des ie kein munt bekort.
bis bî im eine wîle dort
und labe dâ dîne zungen
an dem wîne und die lungen.>
er gedâhte ze tuone daz.
< mîn elter sun verstât sich baz.
ich kum dar, als er mich hiez.
mîn tohter hât mîn hie verdriez.>
sînen geverten er niht lie,
der vor sînen triten gie.
der was geleinet an die want,
den nam er iesâ in die hant.
urloup er nam und sleich dan
als ein guot einvalt man
zuo des eltern sunes tor.
dâ was ein schoeniu loube vor
und ein türlîn eneben.
daz velsloz huop er eben
und bat sich în lâzen.
wirt unde hûsvrou sâzen
mit vrömden ob dem tische
und heten rîche vische.
dem sune kômen mære
daz sîn vater dâ wære.
vil trâge sprach er:< nu lâ in în!
ez müet mich ûf die triuwe mîn.
ich het des wân ze wâr,
er mite uns doch ein halbez jâr.>
vür den tisch der alte gie.
der sun sprach:< vater, sage an, wie
bist du gewesen sô lange vrist?>
diu rede was ein valscher list,
wan hoenischen underbunt
erzeigte sîn herze und sîn munt.
er sprach:< ich hân beschouwet doch
diu kint. ich kum zîtlîche noch.
sun, ein dinc daz ich dir sage:
ich bin gewesen siben tage
zer jungen tohter, diu gap mir
urloup und sande mich ze dir.
mich dûhte, si het mîn verdriez.
sust si mich von ir scheiden hiez.>
er sprach:< des mac wol werden rât.
vruo si sich dîn genietet hât.
nu gê hin und sitze dort
zuo dem gluotherde an daz ort.
mîn sin daz wol kiuset,
daz dich sêre vriuset.>
dô man im ze ezzene truoc,
sîn silbervaz daz was ein kruoc
oder ein becher vil sal.
man erlie in der guoten mâl,
der man in vor hete gewent.
der guoten handelunge entspent
wart der vor sîn almuosen
mangem armen truoc ze buosen.
der sun ahte sîn niht umbe ein ei,
wan als ein voller krupfei
der gât ûf einem tenne,
und ein volkrüpfiu henne
diu niht mêre geklucken mac,
alsô giengens al den tac,
diu hûsvrouwe unde er,
hôchbrogende in dem hûse entwer.
den alten verdrôz der site,
daz man im vuor unrehte mite.
er gedâhte:< ich bin hie niht wol.
zem andern kinde mîn ich sol.
der gedenket lîhte der triuwe sîn
an mir und gît mir lîhte wîn
und eteswenne ein schoenez brôt.
ich lige hie von gebresten tôt.
mîn sun hât gên mir hôchvart.
wê daz ich ie geboren wart!
wes hân ich silber unde golt
mînen kinden dar gebolt,
und ich nu selbe niht enhân?
des bin ich ein unsaelic man.
diu wîle ist mir von schulden lanc,
ich bin alt unde kranc
unde bin gar abe geschaben.
got wolde daz ich wære begraben!>
uz dem hûse sleich er verholn.
im wârn versliffen gar die soln
und daz gewant erarmet,
daz er ir keinen erbarmet,
der im gæbe ein gewant.
der mandel was im dâ zer hant
dürchel und zem ellenbogen.
sust gie der arme versmogen
zem andern sune zuo dem mâl.
der saz in sîner stuben sal
und enphie in überwendiclîche.
< nu lône dir got der rîche>
sprach der einvalte,
< mir sint diu lit erkaltet,
daz gewant ist mir verslizzen.
ich wil ûf den ofen sitzen.
die schuohe sint mir unden hol.>
er sprach:< mir gevellet wol,
du gêst dâ dir werde warm!>
uf den ofen saz der arm.
dô er dâ eine wîle gesaz,
im wart gedienet lützel baz.
man gap im ein kezzelkrût
und ein bier. sîn sun der trût
sach im alsô mit vlîze zuo
beide spâte unde vruo.
er enruochte wie er lebt.
diu zunge was im verklebt,
wan der alte grîse
het sô kranker spise
niht gewent den sînen lîp.
undâre tete ouch des wirtes wîp.
er gedâhte:< ouwê mir wê!
ich vürhte daz ez mir übel ergê.
dise zwêne süne sint gar
gedûhet in ein kæsekar.>
niht lenger wolde er dâ bestân,
zem dritten sun kom er gegân.
dâ spilten si der vingerlin,
iedoch mit noeten kom er în.
< vater, nu bis willekomen>
sprach der sun,< ich hân vernomen
daz mîne brüeder dir niht geben
und dich sô armen lâzen leben.
daz ist ein missewende!
gê hin, werme dîne hende,
sitze zem oven ûf die banc!
ich sihe wol daz du bist kranc.>
von im leinte er den stap
dar man im ze ezzene gap
ein vil unmære rihte,
diu was bereitet von nihte,
âne kæse und âne smalz:
dar ûf gerêret was ein salz,
dar nâch ein milch und eine birn,
daz selten im gevröute daz hirn.
alrêrst begunde im leiden
daz er von guote was gescheiden.
er gedâhte hinder sich.
< ouwê ich armer, waz hân ich
an mir selben getân,
daz ich mînes guotes niht enhân
doch alse vil behalten
daz ich mir armen alten
doch koufte ein labunge!
mir ist niht wol gelungen
nu in mînen alten tagen.
daz wil ich gote von himele klagen
und allem himelischem her.
ich enweiz wie ich mich ner.
wâ sol ich nu triuwe vinden,
sît ich versmâhe mînen kinden?
des hât man mich deste unwerder.
ouwê, lebte ich niht ûf erden!>
niht lenger er sich sûmte,
daz hûs er balde rûmte
und gie ze sîner tohter.
vor leide übel mohter.
diu tete, als ich iu wil verjehen,
als si in niemer het gesehen.
si vrâgte in waz er wolde.
swaz er kumbers dolde
an henden und an vüezen,
daz solden im wol büezen
sîne süne, wan er in het gegeben
guotes vil bî sînem leben!
bî den solde er belîben.
er gedâhte:< bin ich den wîben
als leidic als den mannen,
sô bin ich êrst verbannen
vor mînen kinden allen.
in unsælde ich bin gevallen.
daz sol ich lîden mit gedulde.
wan ez ist mîn eigen schulde.>
dô er nu lange was gestân,
in hiez diu tohter sitzen gân
bî dem oven zuo der want.
ezzen gap man im zehant:
ein dünnez muos und einen leffel.
sîn liebiu tohter seffel
phlac sîn alsô schône,
ärweiz unde bône
gap si im vür brâten.
der tievel het irz gerâten,
daz si im gap sô krankiu mâl:
si het guotes âne zal.
er het sich schiere genietet dâ,
von dannen schiet der alte grâ.
sînen geverten nam er, den stap,
der in selten ie begap
sîner reise deheinen trit.
der volgte im endiclîchen mit.
zer jungen tohter kom er wider.
diu het ûf sîdîn bolster nider
sich geleit durch gemach.
ir vater si sô armen sach
dort her treten an dem stabe
mit unmähtiger krefte habe.
wan sîn mage het dicken slîn
von dem muose und von dem brîn.
si gruozte in vil undâr.
si sprach:< wie bist du sô bar?
wâ ist dînes gewandes mê?>
er sprach:< mir ist von hunger wê,
daz ich gewandes wol vergizze.>
< sô sitze nider unde izze!>
alsô sprach diu junge
mit hoenischer zungen
und gap im kæse unde brôt.
< wie wunderlich ist doch der tôt,
daz er dich niht hinnen nimt!
dîn swachez leben uns niht zimt,
wan du uns ze schanden gâst
und weder an noch in dich hâst.>
si hiez im bringen schier
nâch dem kæse ein afterbier.
daz beweinte er vil tougen.
er sprach:< mîniu ougen
sullen des engelten,
daz ich die armen selten
hie vor hân gespîset.
des bin ich nu bewîset,
daz si mich nu sehent arm
und von gewande selten warm.>
die hende begunde er winden
und krazte sich vor und hinden,
als ein man tuot in leide
dem an spîse und kleide
und an kreften abe gât
und sich des niemen erbarmen lât.
nu het der alte man gewære
ze gesellen einen burgære
wilent, dô er was bî habe.
der was zem heiligen grabe
gevaren über den wilden sê
und ein jâr dâ gewesen od mê.
der kom wider an den stunden.
schône und êrlîche von den kunden
wart er enphangen in der stat,
dâ er wîp und kint hât
und ander rîche mâge.
der stuont an einem vîretage
vor sîner pharre kirchtür.
dâ gie der ellende vür
und het den huot gesenket
und vür diu ougen gehenket,
wan dô er in erblicte,
vor scham er sêre erschricte.
des gewarte der pilgerîn.
er gedâhte:< weder maht duz sîn
mîn lieber geselle?
des got niht enwelle,
ob du als arm worden bist
kûme in eines jâres vrist!>
er warte unz er her wider gie,
vil blûclîchen ern gevie
bî dem sînen mandel.
< zürnt niht, ob ich iuch handel>
sprach der pilgerîn wert.
< min wille iuch ze vrâgen gert:
bist duz der geselle mîn?>
dô überwieln im diu ougen sîn,
der wârheit er im verjach.
den pilgrîn ouch daz weinen brach,
daz er die zäher rêrte.
< geselle, waz verkêrte
dîne grôze rîcheit?
mir gêt ze herzen dîn leit!>
< geselle, wie mir geschehen ist,
des mac ich iu ze dirre vrist
niht gesagen an ein zil.
vürbaz ichz iu sagen wil,
sô mir sîn wirt bezzer stat.>
der pilgrîn sprach:< geselle, sô gât
mit mir heim ezzen.
mîner triuwen ich vergezzen
niemer wil an iu vür wâr,
wan wir mit vröuden manic jâr
hân gelebt liepliche.>
in nam der triuwenrîche
und liez in dâ niht lenger stân,
er muoste mit im heim gân.
dâ labte er sîne menscheit.
der guote man im dô seit
wie er über eine
sîn guot al gemeine
sînen kinden het gegeben
und in swachlîche liezen leben
mit gebresten alsô armen.
< daz müeze got erbarmen>
sprach der alte burgære,
der getriuwe und der gewære,
< daz wir uns lân an unser kint,
und si uns ungehôrsam sint.
sô wir lîp unde leben
und ouch die sêle durch si geben,
dâ mit verdienen wir wan daz,
daz si untriuwe unde haz
iemer mêre uns bietent
und sich schiere unser genietent.
dâ solde ein ieslich wîse man,
die wîle er lebt, gedenken an!>
er sprach:< geselle, nu volge mir,
ich wil vil wol râten dir,
daz du sunder missewende
komest mit êren an dîn ende.>
er kuste in an sîne hende
und lobte leisten sîn gebot
und bat im ouch danken got.
zehant hiez er mit listen
eine eichîne kisten
würken ungevüege,
daz mans vil kûme getrüege,
von vier grôzen blochen
und oben wol belochen,
beslagen mit îsnîn spangen,
daz überlit wol angehangen
mit starken banden îsenîn.
alsô wart der selbe schrin
bewart mit vünf starken slozzen
als si wæren gegozzen:
dar zuo vünf slüzzel kleine
gemerlet harte reine,
diu bölzlîn innerhalben hol.
alsô wart diu kiste wol
umbe und umbe beslagen.
zweinic man heten ze tragen
an der kisten genuoc.
in ein gewelbe man si truoc.
dar sazte man si lære,
als si zehen jâr gestanden wære.
dâ mit und ouch daz geschach,
ze sîme gesellen er sprach:
< sich, der slüzzel wirt dir nütze,
den habe an dîne kütze
innerhalbe an einem riemen
unde lâz in sehen niemen,
wan ob in dîn sun sehe
und âne dîn wizzen daz geschehe.>
er gap im ouch die ræte,
wie er gebârte und tæte.
hin gie der alte unverzaget,
als der geselle im het gesaget,
hin ze sînem eltisten sun
und bat im dâ ûf tuon.
man vrâgte wer dâ wære.
< daz bin ich, der arme gangelære.
ich æze gerne mînes sunes brôt,
mich hungert und wære mir sîn nôt.>
der wirt ob dem tische saz
und daz gesinde über al und az.
der torwertel gie hin vür
und sagte der alte wære an der tür,
ob ez der wirt wolde,
daz man in în lâzen solde.
der vrâge antwurte der wirt:
< mîn vater selten mich verbirt
und suochet mîne brüeder selten.
sol ich des engelten,
daz ich daz eltist kint bin sîn?
nu gê hin und lâz in în!
mich müet sîn umbekriechen.
daz der tôt in siechen
mit noeten hât gebunden
und toetet einen gesunden,
vür michel wunder ich daz hân.>
der alte der wart în gelân.
er gie dâ er ê was gesezzen,
hin zem oven ezzen
und kêrte die tenken sîten dar,
da der sun möhte nemen war
dâ zem ellenbogen, wie
der slüzzel an dem riemen hie.
der sun vil dicke dar warte,
wan wît was diu scharte,
diu dâ durch den mandel gie.
der slüzzel dâ ze blicke hie
als er wære silberîn:
alsô lieht was sîn schîn.
dô daz gesinde gezzen hât
und der tisch wart entladet
und diu stube wart eine,
der sun stuont ûf vil seine
und gie ans tisches ende:
dâ saz der arme ellende
trûriclîche ûf der banc.
sîn phrüende was gewesen kranc,
daz er verholen dâ beweinte.
der sun sich gên im leinte
zer sîten, dâ der slüzzel hie.
bî dem riemen ern gevie
und schoute in, wan er was gemeit.
der vater tet samz im wære leit,
daz er in het erblicket,
er zitterte und erschricket
und wolde in hân verborgen.
< du ensolt niht sorgen>
jach der sun,< vater mîn,
sage mir, hâst du ein kistelîn?
ich gesach nie slüzzel sô kluogen
geworht mit solhen vuogen.>
er ruofte sînem knehte,
dem snellen helmbrehte,
daz er im bræhte den silberkopf,
< dâ von sich erbürt der schopf>,
und dar inne môraz.
zuo im ûf die banc er saz
und gap dem vater an den munt.
< trinc vaste, sô wirst du gesunt,
und lâ dich niht belangen hinne:
ich erzeige dir kintlîche minne.
trinc, lieber tetel, vaste,
daz der becher iht geraste!
du bist dûze sêre bekliben:
du soldest bî mir sîn beliben.
ich hân ze wâre hûsrât
als vil kein mîn genôz hât.
und sage mir, lieber vater, mê
wie ez umbe den slüzzel stê.>
< sun, sît du in hâst ersehen,
sô wil ich dir der wârheit jehen.
ich bin ein man der alt ist,
und wirde schiere als ein mist
und bin doch des muotes,
und het ich vil guotes,
daz müeste mîner kindelîn
al nâch mînem tôde sîn.
doch daz selbe daz ich hân
noch hulfe einen wîsen man.
ich hân ein kisten verspart,
diu selten ie entslozzen wart.
dar ane sint vünf sloz starc
und drinne ichn weiz wie manic marc.
die hân ich her behalten.
waz sol si mir alten?
in eime gewelbe si ist
iezuo gestanden lange vrist
ze mîme gesellen, der ist komen,
des kunft hâst du wol vernomen,
von jêrusalêm ist er her wider.
ich hân sîn sêre gemangelt sider.
der slüzzel hân ich einen hie,
den ich noch nie von mir gelie.
sô weiz ich wol, die viere,
swenne ich wil, die vinde ich schiere.
und swer ûf tuon wil den schrin,
sô müezens alle dâ sîn.
der wil ich nâch mînem leben
ieslîchem kinde einen geben.>
der sun hiez balde springen,
vühsîn gewant dar bringen
und einen lûtervêhen huot,
dar zuo eine kappen guot.
schuohe unde lîngewant,
daz wart allez brâht zehant.
< vater mîn, daz lege an dich!
ziuch abe daz alte, du erbarmest mich,
und gên denne unde baden wir,
ich wil ouch selbe gên mit dir.>
der vater sprach:< sun, nein ich,
ich sol vür sünden alsô mich
hinnen vür behalten.
got müeze mîn walten!
dîn gewant heiz tragen abe wege,
ez ist sünde ob ichz ane lege.
ich sol niht wæher wât tragen:
der tôt mir sitzet ûf dem kragen.
ich bin gewesen, daz ist wâr,
ungebadet ein halbez jâr.
ez wart nie sô warm noch sô kalt,
daz mir die wîle ie würde gestalt.>
der sun sprach:< tetel, daz lâ ligen,
des krieges muoz ich dir ane gesigen.
daz wære uns kein êre niht,
daz man dich sô armen siht.>
den alten huot er von im nam,
den roc und mandel alsam,
schuohe unde niderkleit.
sîn gewant erm ane leit
und begunde den alten grîsen
mit im ze bade wîsen
und hiez sîn phlegen schône.
er gedâhte:< daz dir got lône,
geselle lieber mir bekant!
got hât ze trôste dich mir gesant
mit dînem vil getriuwen rât,
den mir dîn munt gegeben hât.>
mit triuwen der geprîset
wart von dem bade gewîset
an ein bette durch sîn gemach,
dâ man grôze rîcheit sach:
mit samit überdecket,
mit wurzen wol bestecket,
dar obe lac vêch unde bunt.
des wart der sieche ein teil gesunt,
wan man phlac sîn besunder
mit edeler spîse wunder
al nâch sînen êren
als eines althêren.
des andern tages er niht enlie,
ze sîme gesellen er dô gie
und dankte im sîner triuwen.
< nu swic, jâ muoz sich niuwen
dîn vrume> sprach der geselle,
< ez ensî, daz got niht welle.
sô jeniu kint dich nu gesehent,
sô wirst wol inne wes diu jehent.>
des dritten tages dô man sanc
und vor der kirchen was gedranc
und die süne ze kirchen wolten gân,
dô sâhen si den vater stân
in wiltwerkîme gewande.
der junge in kûme erkande,
swie lieht wære sîner ougen schîn.
er sprach zuo dem bruoder sîn:
< warte wie unser vater stât!
weist iht waz in berâten hât?
des nimt mich michel wunder.
er hât etwaz besunder
bî sînen tagen behalten her.
sihst niht, wie kintlich stêt er
mit sîner vehen houben?>
< ein anderz wil ich glouben>
sprach der ander zehant,
< er treit mînes bruoder gewant,
daz vühsîne und daz niuwe.>
< daz ist wâr ûf mîne triuwe.>
< sô hân ich daz betrahtet eben,
er hât imz niht umbe sust gegeben.
wir suln der mære vrâgen
und der wârheit lâgen,
des sol uns niht betrâgen.>
si giengen dar sâ ze stete,
dâ der vater an sîme gebete
stuont âne vrostes sorgen.
si gâben im guoten morgen.
den gruoz er si niht versweic,
er dankte in beiden unde neic.
neben im si stuonden eben,
unz man den segen hete geben
und man hete gesungen
und die liute von kirchen drungen
und heim zem imbiz giengen.
diu kint in geviengen
eneben bî dem gêren.
< du solt danne kêren,
lieber vater, heim mit uns.
du soldest uns dînes suns
doch niht lân engelten,
daz du uns kumst sô selten
heim ze unserem tische.
ez ist uns ungeliche!
nu enwelle unser trehtîn
daz wir zer ammen verwehselt sîn.
wir sîn doch, wizze krist,
dîniu kint als wol als er ist.>
si wolden in des niht erlân,
er muoste mit in heim gân.
der eine sun sprach:< vater mîn,
du solt hiute mîn gast sîn.>
der ander sprach:< vater, nein,
du solt gên mit mir hein!>
daz was ir kriec und ir schal.
der vater sprach:< lât mir die wal!>
diu wart an in verlâzen.
< sô wil ich mit dir ezzen
unde hiute imbîzens wern
und den andern morgen gern.>
des wart verhenget von in.
mit dem einen gie er hin
und lobte dem andern ze wâr
er koeme des andern tages dar.
im wart erboten wol daz mâl
mit spise, der man het die wal,
und von klârem wîne.
daz vuogte sich von dem schrîne,
swaz halt dar inne wære verspart:
des bringe ich iuch wol an die vart.
( und ob ir welt daz ich daz tuo,
da gehoeret iuwer swîgen zuo.)
dô man nu hete gezzen,
der alte was gesezzen
gên dem sune, ich sage iu wie:
alsô daz der slüzzel hie
von dem gürtel eneben
ze blicke, daz in der sun sach eben -
und het einen smit gebeten
daz er im eine kluoge keten
zuo dem riemen het geworht,
sam er sîn ze stelen vorht.
dô der sun den slüzzel sach,
alsô er zem vater sprach:
< sage an, ist der slüzzel dîn?>
< jâ, entriuwen, er ist mîn.>
< so enmac ich des niht verdagen:
du hâst dîn kistelîn getragen
ze mînem bruoder dem alten.
der hât dirz behalten.
ich weiz wol, dâ ist inne -,
du hetest ungerne hinne
daz selbe kistel lâzen stân.
du woldest zallen zîten gân
wan in sîn hûs und niht ze mir,
des ich doch niht getroute dir.
daz rede ich doch niht umbe diu:
er kan wol sîniu sibeniu.
daz hât er drane getân bekant,
daz er dir gap sîn alt gewant.
ouch mac manz dâ bî kiesen:
er hât dich lân ervriesen
noch hiure her diz lange jâr.
nu ist im daz kistel komen dar.
dar in weiz er den mürzelinc:
er kan wol schaffen sîniu dinc
mit sînen listen grôzen.
wir mügen uns drane wol stôzen,
daz erz uns hât sô lange verholn.
er muoz uns ouch der broseme smoln,
swie verre uns sî diu kiste.
in helfent niht sîn liste.>
der sun wart harte zornvar,
des nam der vater vil wol war.
er sprach:< sun, die rede verbir,
ein ander mære sage ich dir.
ich wil des wesen dîn gewer,
du bist mir alse liep als er
und hân dich alse harte erarnet.
der triuwen bis gewarnet,
der ich hân ernendet.
gôt hât her wider gesendet
den lieben gesellen mîn.
in des gewelbe stêt mîn schrîn,
daz ist den mir mîn vater lie.
der wart entspart noch selten ie
von deheines menschen handen,
beslagen mit îsnîn banden.
und mîn hûsvrouwe starp,
an einem smide ich daz erwarp
( der ist mir ouch sît tôt geseit),
daz er mir vünf sloz drane leit
und vünf slüzzel dar zuo.
der tôt kom spâte oder vruo,
daz er mich welle meinen,
sô sol man ieslîchem einen
geben mîner kinde,
und swaz man drinne vinde,
daz sol man in gemeine wegen,
daz siz iht teilen mit slegen.
ich hetz verholn noch lenger vrist,
wan daz dîn elter bruoder ist
etlicher mâze gewertic.
der erblicte des riemen stric,
dâ der slüzzel ane hie.
zehant er mich des niht erlie,
ich muoste im sagen die warheit:
dar umbe hat er an mich geleit,
als du sihest, ditze kleit.>
der sun sprach:< ist alsô den mæren,
so ensol dich, vater, niht beswæren,
du muost dise lumpen lân
und miniu kleider legen an.>
er ruofte dem knehte irnvriden
und gebôt im bî der widen
daz er im dar bræht
sîn gewant mit borten gewæht
und niht den vilzînen huot:
von mürit eine gugeln guot
mit lûterem bunde.
daz muoste er an der stunde
ane legen unverholn.
er wart der versliffen soln
harte wol ergetzet
und in gemach gesetzet.
der kintlichen minne
dankte er in sînem sinne
sîme gesellen, der inz lêrte,
daz man in sô hôhe êrte.
des morgens dô diu sunne erschein,
dô dacte er sîn alt gebein
in dem gewande warmen.
jenez gap er den armen,
wan er dâ vor bî sînem leben
den armen manigez hete geben.
hin gie er ze kirchen wider
und huop ze gote ûf sîniu glider
mit venjen unde mit gebete
an einer heimelichen stete
bî dem kôre nâhen.
al die wunderte die in sâhen
und in vor heten gesehen,
waz wunders wære an im geschehen
und in siechen in kurzen stunden
het gemacht gesunden.
sîn junger sun der leste
diu maere noch niht enweste.
er suochte in her unde dar
und nam sîn dort und hie war.
dô man daz ambet het getân,
dô vant er in dort eine stân
dâ er stuont unde bat.
der sun sprach:< vater mîn, nu gât
mit mir heim ze iuwer snüere.
ich hân reht daz ich iuch vüere
heim in mîn hûs zuo ir,
wan daz hât si geboten mir
bî ir minne banne.>
er muoste mit im danne.
tür unde tor wart enspart,
mit êren er enphangen wart
ze menschlicher genuhtsam.
diu snuor in bî der hende nam
und sazte in an ir sîten.
do enwart niht lenger bîten,
den sweher si engeste.
der sun vrâgte in ze leste
wanne imz gewant wære komen
oder wâ erz het genomen.
in dûhte sîn brüeder beide
samenten in ein scheide.
< bî den borten ichz erkenne.
jâ möhte mir noch etswenne
kunt werden diz gelæze,
da ich stüende oder sæze.>
der alte den gürtel zucte,
daz der slüzzel her vür ructe
mit der keten ûf daz bein.
zehant er dem sune erschein,
wan er was silberwîze
und was gemacht mit vlîze.
der sun sprach:< nu lâ schouwen
mich und mîn hûsvrouwen
disen kluogen slüzzel!>
vür getragen wart diu schüzzel
mit edelem wiltbræte
und mit maniger hande geræte,
wîn unde schoenez brôt.
dem sune er den slüzzel bôt.
daz ezzen liez er lange stân
und sach wan den slüzzel an,
wie schône er wære gevîlet.
dô enwart niht gîlet,
wan man müeziclîchen saz
und mit vröuden tranc und az.
der sun des kûme erbeite,
daz man ab dem tische geleite
diu wîzen tischlachen.
er vrâgte in von den sachen
umbe den slüzzel sâ zestunt,
daz im der vater tæte kunt
wes der slüzzel möhte sîn.
er sprach:< ein kiste, diu ist mîn,
dâ hoert er zuo und slüzzel vier.
dînes wânes bewîse ich dich schier.
der burger wert der dâ ist komen,
des kunft hâst du wol vernomen,
der ist mîn geselle ze wâr
gewesen mêre den drîzic jâr.
der hât von tagen alten
ein kisten mir behalten.
dâ hoerent zuo vünf slüzzel eben.
der wil ich dir einen geben
und einen iedem kinde.
nâch mînem tôde swaz man vinde,
daz sol man teilen âne strît.
man wirt wol innen waz drinne lît>.
und sagte im wie daz wære geschehen,
daz sîn bruoder hete ersehen
den slüzzel und wie erm zehant
gap sîn vühsîn gewant,
und von sîme andern bruoder.
er sprach:< ich wil daz ruoder
ouch nâch dem winde wenden.
si wolden mir den venden
vor ziehen mit listen.
des gesmîdes in der kisten
muoz mir, ob got wil, werden ouch.
si wænent lîhte ich sî ein gouch.
lege abe die alten slucken!
si wolden mich verdrucken.
du muost tragen scharlach,
daz beste daz ie man gesach.>
er ruofte sîner meide prangen.
< brinc mir abe der stangen
mîn gewant, roc unde mandel!
du muost der kleider haben wandel,
diu dir mîn bruoder hât gegeben,
diu sint ze wît und stênt niht eben.
got günne mir dîn lange ze leben!>
jenez er aber den armen gap.
dâ mit êrte er daz heilege grap,
dâ sîn geselle was gewesen
und wider kom vor tôde genesen.
er bat got daz ern vriste
durch sîne getriuwe liste,
die er in het gewîset,
daz er mit êren wart gespîset.
melde kom, diu nie gelac
und selten ouch geligen mac,
sînen töhtern, den wibes bilden,
seffeln unde hilden,
wie ein kiste vunden wære
unmâzen swære
in des vater gewalt,
dâ wære guot inne ungezalt,
und wie in mit rîcher kraft
ein bruoder vür den andern zâft
mit spîse und mit gewande.
< ez ist uns schade und schande>
diu eine zuo der andern sprach,
< sul wir der kisten sehen nâch,
daz uns des guotes niht enwirt.
in mînem herzen daz swirt.
an disen mæren ich daz spür:
in hânt unser brüeder vür
umbe daz guot gevazzet.
wir sîn sô niht verlazzet
von in des lieben vater mîn.
wir haben ouch brôt unde wîn.
uns ensol niht engên der schrin.>
des tages si vil kûme erbiten,
den kirchganc si niht vermiten.
si legten an ir lîp zehant
beide ir vîrtäglîch gewant
und ir phæwîn hüete.
rehte als ein heide diu blüete,
alsô giengen si gevar,
dô sâhen si die vriundes schar
stên ûf dem kirchof,
ir vater als einen bischof
und die süne ze sînen sîten,
do enwart niht lenger bîten.
si vielen beide den vater an:
< nu sage, waz hân wir dir getân,
daz du uns mîdest sô lange vrist?
weist niht dazt unser vater bist
und ordenlîcher sippe starn?
warumbe tuost uns niht alsam,
als du unsern brüedern tuost?
itwîz du drumbe lîden muost.
sage ane, weder versmâhe wir
unde unser wirte dir?
oder sparst du unser brôt?
lieber vater, daz ist âne nôt.
wir geben dirz mit triuwen gern.
sich her, wir wellen niht enbern,
vater mîn, du gêst ouch mit uns.
als billîche als keines dînes suns
izzest unser brôt dar under
als ir ieslîches besunder.>
si stuonden bî im, unz daz geschach,
daz man den segen in gesprach.
si entwichen von im keinen trit,
unz er in muoste volgen mit.
ir phrüendes ze samen truogen
und mit worten kluogen
giengens im sitelîche nâch,
unz er in ouch verjach
des er den sünen het verjehen,
wie si den slüzzel heten ersehen,
der zer kisten wære gesmit,
dem volgten vier slüzzel mit,
der hôrten si ouch sunder wân
zwên nach sînem tôde an.
in würde ir teil ouch vür wâr
gelîche gewegen als ein hâr.
dô er in nu het geseit,
des wâren si gar gemeit
und kusten in an sînen bart.
nie vater baz gehandelt wart
von keinen sînen kinden.
nu woldens niht erwinden,
si wurden mit einander
ze râte, ein und ander,
daz in ieglich kint gar
ûz und ûz behielte ein jâr
mit gewande und mit spise.
alsô wart der grîse
von sînen kinden ergetzet
und von der kisten gesetzet
beide in êre und in gemach,
unz doch ze jungest daz geschach,
daz er sterben bekande.
sîniu kint er besande,
vier burgære und den pfaffen.
sîniu dinc wolde er schaffen.
er sprach:< nu hoeret mîniu kint,
vier burgære hie sint
unde mîn pharrære,
biderbe unde gewære.
die bite ich des walten,
daz si iu behalten
die slüzzel, unz ich zer erde
schône bestatet werde,
als ez kristenlichen zeme.
zehant iur iegelîchez neme
besunder den slüzzel sîn
unde tuot alle ûf den schrin
und teilt daz golt schône.
daz iu mîn trehtîn lône!
wan ich dise vorhte hân,
würdes iezuo ûf getân,
daz lîhte ein kriec würde.
sô wære geswârt mîn bürde
und liezt den lîcham lîhte ligen,
dem der tôt wil ane gesigen.
nu tuot an mir gotes êre,
ir hât mich schiere niemêre.>
sîner bîhte heter verjehen
und was mit râte geschehen
daz er disiu dinc begie.
dar nâch er die sêle lie
und si gote wider gap.
mit êren kom er in daz grap
und mit schoener bivilde.
daz wære im gewesen wilde
wan sîn geselle mit der kisten.
der gedâhte des mit listen,
daz si im schanden werten
und ouch die sêle ernerten.
der rede kûme wart erbiten.
dar nâch mit gemeinen siten
beide vrouwen unde man
giengen zuo der kisten dan,
diu vroelîchen von in wart
mit vünf slüzzeln entspart.
daz überlit man kûme erwegte,
oben an ûz der kisten regte
ûz einem grôzen slegel ein stil.
niht mêre ich iu sagen wil
waz in der kisten wære
wan der slege swære.
der rede sol iuch niht belangen:
an den stil was gehangen:
ein brief ze breit noch ze smal.
der wart gelesen über al
den die der kisten stuonden bî.
dâ stuont geschriben:< swer der sî,
der êre habe unde guot
und da bî sô närrischen muot,
daz er sîne habe gebe
sînen kinden und er selbe lebe
mit noeten und mit gebresten,
den sol man zem besten
slahen an die hirnbollen
mit disem slegel envollen,
daz im daz hirn mit alle
ûf die zungen valle,
und sol in denne vüern enwec
und werfen in einen rinderdrec!>
dar ane niht mêre geschriben was.
und dô man den brief gelas,
ez erblaterte wîp unde man
und sâhen vaste einander an.
ir aller vröude wart toup
rehte als ein erloschen schoup.
si wânten vinden grôzen schaz.
dô was in ein ander saz
mit listen eben vor gespilt.
mîn sin sich des niht enhilt,
er hete in rehte mite gevarn.
des jâhen ouch al die dâ wârn
heimelichen under in.
si bâgten niht umbe den gewin.
si giengen danne alse dar
des guotes ûz der kisten bar.
die rede ich iu enden wil.
ez wart ie einem alse vil
als dem andern gewegen
âne gezenke und âne slege.
alsô het der geselle guot,
als noch vil manic geselle tuot
der triuwe unde witze hât,
dem guoten man gegeben rât
gên den ungetriuwen kinden,
als wir noch hiute vinden
getriuweren lantman,
der dem andern guotes gan,
denne geborne vriunde:
ez bestêt niht der niunde.
dâ von ich iemer triute
getriuwe lantliute.
wie diz mærlîn sî genant,
daz tuon ich iu bekant:
ez ist geheizen der slegel.
swer spilen welle der kegel,
der sol gên ûf den plaz.
dâ vindet er manigen vürsaz.
oder er gê ûf daz rennen.
dâ wirt er gäffet eteswennen.
vil maniger wirt dâ betrogen:
iu wirt daz helmel vür gezogen.
welt ir suochen gouches spil,
in belibt diu veder und iu der kil.
enruocht waz man iu guotes seit,
gêt ot nâch der affenheit
und weset dar an unverzeit,
sô wirt iuwer eselheit
ze beiden sîten vil breit
und werdet den narren gemeit
und den wîsen herzenleit:
daz nim ich ûf mînen eit.