herzoge heinrich von pressela
mir ist daz herze worden frô
umb ein vil reine sælic wîp.
des gât ûf mîn gemüete hô:
sî ist mir liep alsô der lîp.
ich wil michs fröiwen offenbâr,
an ir ist alles wandels niht:
daz nime ich für ein krispez hâr.
diu reinen wîp mit guotem site
diu sint wol aller êren wert.
die werden man lob ich hie mite;
got gebe in swes ir herze gert.
wær al diu werlt gemeine alsô,
dar umbe wolte ich lîden nôt
und wolte ouch mit in wesen frô.
diu mir wol fröide mac gegeben,
der lîp ist aller sælden schrîn.
ach got, wan solte ich iemer leben
und müeste ich danne bî ir sîn,
sô fröite ich mich der lieben tage.
swenn ich mîn frouwe ane sê,
mir ist wiez allez rôsen trage.
ich klage dir, meie, ich klage dir, sumerwunne,
ich klage dir, liehtiu heide breit,
ich klage dir, ouge brehender klê,
ich klage dir, grüener walt, ich klage dir, sunne,
ich klage dir, vênus, sendiu leit,
daz mir diu liebe tuot sô wê
welt ir mir helfen pflihten,
sô trûwe ich daz diu liebe müeze rihten
sich ûf ein minneclîchez wesen.
nu lât iu sîn gekündet mînen kumber
durch got und helfet mir genesen. waz tuot si dir? lâ hoeren uns die schulde,
daz âne sache ir iht geschê
von uns, wan daz ist wîser sin.
in liebem wâne habe ich wol ir hulde:
swann aber ich fürbaz ihtes je,
si giht, ich sterbe ê solch gewin
mir von ir werd ze teile.
daz ist ein tôt an minneclîchem heile.
owê daz ich sî ie gesach,
diu mir in herzelieber liebe reichet
sô bitterlîchez ungemach. ich meie wil den bluomen mîn verbieten,
den rôsen rôt, den liljen wîz,
daz sî sich vor ir sliezen zuo.
sô wil ich sumerwunne mich des nieten,
der kleinen vogele süezer flîz
daz der gen ir ein swîgen tuo.
ich heide breit wil vâhen
si, swenn si wil nâch glanzen bluomen gâhen
ûf mich, und wil si halten mir.
nu sî von uns ir widerseit, der guoten:
sus muoz si sîn genaedic dir. ich brehender klê wil dich mit schîne rechen
swenn sî mich an mit ougen siht,
daz sî vor glaste schilhen muoz.
ich grüener walt wil abe mîn löiber brechen,
hât sî bî mir ze schaffen iht,
si gebe dir danne holden gruoz.
ich sunne wil durchhitzen
ir herze ir muot: kein schatehuot für switzen
mac ir gen mir gehelfen niht,
si welle dînen senden kumber swenden
mit herzelieber liebe geschiht. ich vênus wil ir allez daz erleiden
swaz minneclich geschaffen ist,
tuot sî dir niht genâden rât.
owê sol man si von den wunnen scheiden,
ê wolde ich sterben sunder frist,
swie gar si mich betrüebet hât.
< wilt dû dich rechen lâzen,
ich schaffe daz gar aller fröiden strâzen
ir widerspenic müezen wesen.>
ir zarter lîp der möhte es niht erlîden:
lât mich ê sterben, sî genesen.