von stadegge
winter und diu frouwe mîn,
waz leides habe ich iu getân,
daz ir mich alsus lâzet sîn
ân fröide und âne lieben wân?
nebel, snê und rîfen die verklagte ich wol:
mîde ich iuwern schoenen lîp,
daz sint diu leit diuch von iu dol.
werbe ich niht mit triuwen gar
umb ir vil minneclîchen lîp,
son gespreche ich niemer wâr.
sîst mir liep fur elliu wîp:
wolte got, wær ich ir liep für alle man!
mîn herze ist ir mit triuwen bî
und kan daz nieman understân.
wer gap iu sô schoenen lîp
daz er iu gap niht güete mê?
zwâre ir sît ein müelich wîp,
daz ir den liuten tuot sô wê.
ir mügt den tôren twingen alse ir twinget mich,
daz er vergizzet sîner zuht
und alse unschône richet sich.
âne güete ist schoene ein wiht.
est prîs swelch wîp si beide hât;
wê wie liebe dem geschiht
des genâde ein sô guot wîp gevât
sô daz sîn liep, sîn leit ir nâch ze herzen gê.
wîbes schoene troestet wol,
sô fröit ir güete dannoch mê.
wol her, kint, ir helfet singen,
loben des süezen meien werdekeit!
sîne kraft siht man ûf dringen
gen der sunnen durch die boume breit.
alle wolgemuoten leien
die gesâhen einen meien
nie mit rîcher varwe baz bekleit.
wol den kleinen vogellînen,
wol der heide, wol den liehten tagen!
die suln uns ze fröiden schînen:
man siht bluomen ûf der heide wagen,
rôsen hânt niht frostes noete,
sî stânt in ir besten roete,
alse ez grüenem hage sol behagen.
uns wil ein liehter sumer komen
mit schoenen bluomen wunneclîch,
der vogel sanc hab ich vernomen,
diu heide ist manger varwe rîch.
des fröit sich diu nahtegal
gen dem wunneclîchen meien,
der nu gruonet über al.
swie gar diu heide in grüene stât,
doch tuon ichz werden frouwen kunt
daz mich ein wîp versûmet hât
an fröiden nû vil mange stunt,
der ich vil gedienet hân.
ich klagez iu werden frouwen allen,
sî kan dienest niht verstân.
got gebe ir sælde und êre vil,
got gebe ir mangen guoten tac!
mit dienste ich von ir scheiden wil,
swie sî niht triuwen gen mir pflac.
doch sô wil ich wünschen ir
dazs iht arger minne pflæge,
swie sî niht habe gelônet mir.