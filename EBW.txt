ein man der hat ein wib,
die hat er als lieb als sin lib.
das selb si im ouch tett.
ieklichs das ander lieb hett.
das was luzefier gar leid.
er huob an und seit
zuo dem andern gesellen sin,
ob enkeiner wer under in,
der die liebe könd gescheiden
und die liebe möcht bringen in leid.
do was einer under in,
der sprach:< ich wil der selbe sin
und wil si veriren gar,
lucifier, das sag ich dir für war.>
lucifier sprach:< nu far hin
und mach gros leid under in.>
er fuor hin in des mans hus.
er lüff dik in und us,
ob er die liebi möcht scheiden.
er schuof nüt, das was im leide.
do kam er zuo einer frowen alt
die kont boßheit mänigfalt.
er gruozt si und sprach zuo ir:
< zwen schuoch wil ich geben dir,
ob du die liebi kanst scheiden
under den menschen beiden.>
si sprach:< ja, das kan ich wol.
ich weis wol, wie ich es tuon sol.
gist mir die schuo, so tuon ichs gern.
die liebi kan ich in leid verkern.>
er sprach:< so gang hin
und mach gros leid under in,
so wil ich dir die schuoch geben,
ob du es schaffest eben.>
si gieng hin zuo dem man:
< weist du nit, was da het getan
din wib. ein andrer lit bi ir.
für war sag ich es dir.
so du gast uss dem hus,
so louft si an stett hinus
und heist ir buol zu ir komen.
für war han ich es vernomen.>
der man wand, es wer war.
do fuor das alt wib aber dar
und gieng zuo siner frowen.
die liebi wolt si zerhowen.
si sprach:< sag an mir,
ist din man ietz nit fient dir?> -
< ja werlich, er tuot gelich,
als ob er fast hasse mich.>
das alt wib begond do jechen:
< ein guot rat wil ich dir geben.
ein schökli har ist im in sim nak.
den solt du bald howen ab,
so vergat im sin zorn.
tuost es nit, so bist verlorn.>
si volget der valschen frowen lere.
des kam si in laster und in unere.
das alt wib gieng aber hin do
zuo dem man und sprach also:
< din wib wil dich haben tod.
volgest mir nit, du kunst in not.
so du heim kunst ze nacht,
so merk, wie dich din wib enpfacht.
si spricht: « kum har zuo mir,
so wil ich lusen dir. »
so nimpt si in ir hant ein schär
und wil dir abrissen die keln gär.>
do er ze nacht heim kam,
die frow die schär in die hant nam.
si sprach:< kum ich wil dir lusen!>
den man begond grusen.
er leit sich do in ir schoss,
die liebi wurdent si bede blos.
das schökli wolt si im abhowen do.
er sprang uf und sprach also:
< pfuch, pfuch, du bös wib,
woltest du verderben minen lip?
frilich das muos dir werden leit!
es was mir wol vorgeseit.>
die liebi wart zerstöret gar.
des nam der tüfel vil eben war.
er geriet vil bald loufen,
dem alten wib die schuo koufen.
an einer stangen bot er ir do
die schuoch und sprach zuo ir also:
< se hin, ich wil fliechen dich,
won du bist vil böser den ich.
du hast volbracht ein boßheit,
daran han ich grossen flis geleit
und kond es doch nie geschaffen.
die liebe hast du ze leid gemachet.
sit du denn böser bist denn ich,
so solt die schuoch von mir enpfachen nicht
denn an einer stangen.>
man mag es wol sagen in allen landen,
das nüt böser ist denn ein bös wib.
das wirt bewert noch hütbezit,
das der tüfel nit volbringen mag
die bossheit weder ze nacht noch ze tag,
und doch dis wib hat verbracht
und so bald hat erdacht,
das si die liebi kond scheiden
und si verwerrti beide.
bös wib machet leid und zorn.
von der frowen wurdent si verworrn.
darumb so rat ich,
das nieman sol keren sich
an böse wib, well er genesen
und in fröiden well wesen.
hette der also getan,
so möcht er sin wib mit fröiden han.
nieman als bald gachen sol,
er sol die mär erfarn wol,
ob es war oder erlogen si,
so mag er wol sin leides fri.