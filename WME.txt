walther von mezze
mîn arzât ist ir rôter munt
und ein wort daz si kan.
spræche si daz, ich wær gesunt
und stolzer danne ie man.
ach leider, daz vil süeze wort
ist alze sêre an ir verborgen.
des lebe ich mangen tac mit sorgen.
wê, wenne kumt her für der hort,
der mich so rîche möhte machen?
ich trûre nû, dan wolde ich lachen.
ez ist ein wunder gar an mir,
deich alliu wîp durch si vermîde
und ungetroestet bin von ir
alsolhen kumbers unde ich lîde,
sît ich sîn êrst genâden bat.
den kumber wendet sî mir niht
noch nieman, swaz sô mir geschiht.
sus bin ich an die blôzen stat
enzwischen stüelen zwein gesezzen:
an dêr stat hât si mîn vergezzen.
ich lîde zweier hande haz,
die wil ich mit zühten lîden;
doch tuot mir der eine wê,
mir tuot der valschen hazzen baz
danne obe siz wolten mîden,
swiez et mir dar umbe ergê.
swen si minnent, der ist sunder êre;
durch daz fröit ir hazzen mich sô sêre.
dâ bî verderbet mîn gemüete
daz mich diu schoene hazzet und doch hât sô mange güete.
ob si mich hazzet? nein si, niht.
doch hân ich mich wol entstanden
daz si zürnet wider mich.
ich wæn si hoeret unde siht
swaz ich wirbe in allen landen;
des verstêt si rehte sich:
herre got, wie weste sî diu mære
daz ich suochte ein wîp diu bezzer wære?
die suochte ich, daz ist âne lougen:
dô hiez mich wider kêren herze muot und ouch diu ougen.
ich wânde senften mînen muot,
sô ich verre von ir wære,
daz ich ir vergæze gar.
nû ist mir daz ze nihte guot,
wan daz ie grôzer ist mîn swære,
so ich ie verrer von ir var.
herre got, wie solte ich ir vergezzen?
ich wil sî gelîch der sunnen mezzen,
die siht man allenthalp gelîchen:
sô tuon ich, swar ich var, die reinen wîsen sælden rîchen.
er dunket mich ein küene man
der sô einem wîsen wîbe
umbe ir minne dienen wil:
ob er sich niht enthalten kan
beide an muote und ouch an lîbe,
sost sîn swære gar ir spil.
wæren d'andern wîse alsam diu mîne,
durch diech dicke iu senden sorgen schîne,
joch weiz ich wol daz tôren sinne
vil selten hânt erworben reinen wîsen wîbes minne.
ich weiz daz bî mir selben wol,
gerte ich tumbes wîbes hulde,
ich wær eteswes gewert.
daz mich ir minne mîden sol,
daz ist âne mîne schulde:
ich hân lange ir doch gegert.
guot versagen von wîses wîbes munde
daz wæn ich mich baz gefröiwen kunde,
dann obe ein tumbe mich gewerte.
us hât diu guote schône mir versaget des ich ie gerte.
mir ist liep mîn herzeclîchiu swære,
sost dâ bî daz leit mîn hôhste fröide gar:
ê daz ich daz liebe leit verbære,
von dem ich dicke in hôhem muote var,
ê wolt ich ez iemer tragen.
lîde ich leit von rehter herzeliebe,
des sol ich noch niemer sælic man verzagen.
sît daz ich mîn selbes leit muoz minnen.
welt ir wizzen waz mich des betwungen hât?
ir vil lôsen blicke ûz reinen sinnen
unde ir munt, der ouch sô gar ze wunsche stât.
ich hân mangen munt vernomen,
der wol lachen unde sprechen kunde:
dirre munt ist aller dinge vollekomen.
est ein wunder, swaz si mir getæte,
daz ich ir doch niemer künde sîn gehaz:
ich bin ir sô guotes willen stæte,
daz ich ir in mînem muote nie vergaz.
wê wes habe ich nû verjehen
jâ vergaz ich ir und ouch mîn selbes,
dô mîn ouge ir lôsen ougen solten sehen.
sî sol mich des einen lân geniezen,
daz ich âne sî niht ganzer fröide hân
und daz mich des niemer wil verdriezen,
ich well ir mit triuwen iemer bî gestân.
wol ir herzen daz ez lebt
alsô gar nâch reines wîbes güete!
wol dem mînen, daz ez nâch ir hulden strebt!
sich huop ein ungefüeger zorn
von guoten friunden umbe ein wîp.
nu hânt si beide ûf sich gesworn,
daz herze wider mînen lîp.
dem herzen wolten dougen helfen minnen:
dâ wider strept der lîp mit allen sinnen.
dar zuo begunden sî mich laden.
in weiz wes ich mich underwant,
daz ich si suonde ûf mînen schaden.
zehant dô sî versuonden sich
durch mînen willen alse ich bat,
dô tâtens übel wider mich
daz sî mich von der selben stat
nie liezen wider wîchen noch gewenden,
in lopte in deich in hülfe ir nôt volenden.
daz hân ich ûf ein dinc getân:
ob wir gewinnen des wir gern,
daz sî mich danne teilen lân.
si gît uns iemer fröiden vil,
gewinnen wir daz beste wîp.
nu seht wiech danne teilen wil:
dem herzen herze, dem lîbe lîp,
ir sinne die bescheide ich mînen sinnen,
ir ougen mînen ougen al ze minnen,
si selben wil ich haben mir
ze wunneclîcher stætekeit,
und wil mich selben geben ir.
wan daz ich minneclîchen tobe,
sô bin ich rehte sinnic man,
daz ich mir selben daz gelobe
des sî mir lîhte niht engan.
mir wære eht liep daz mir vil wol geschæhe
und daz si mich von herzen gerne sæhe.
daz sol si lâzen âne haz:
ez tuot mir wol und schadet ir niht,
ist mir die wîle deste baz.
esn wizzen alle liute niht
daz wünschen alse sanfte tuot,
und waz dâ liebes von geschiht:
es wirt ein herze wolgemuot.
ein sælic man mac gerne wol gedenken,
ern kan den sorgen niemer baz entwenken.
ez hât mich dicke dar zuo brâht
daz ich mîn selbes herre was,
sô ich sô liebe hân gedâht.
sich fröit manger gein der wunneclîchen zît:
ich enweiz wes ich mich fröiwen sol,
unze mir der kumber sô ze herzen lît,
den ich von der minneclîchen dol.
nu'ntroestent mich die liehten tage,
noch swaz man von den bluomen sage,
und hilfet niht der vogele sanc,
mir ensî diu kurze naht ze lanc.
mir ist selten herzeliebes iht geschehen,
dâ von bin ich selten rehte frô;
ich hân schoener guoter wîbe vil gesehen;
von den allen schiet ich niene sô,
daz ich betwungen wânde sîn:
nu'st trûren in dem herzen mîn.
doch troestet einez mir den muot:
wil si, sô geschiht mir allez guot.
waz hilfet mich daz ich ze frömden fröiden var,
sold ich den gesten fröide machen
die wîle ich selbe trûric bin
ez muoz ein wîp ê fröide bî mir senden dar:
in kan den liuten niht gelachen,
sin lache mir, sô lache ich in.
mîn fröiden hort lît in ir huote.
dâ pfendet mich diu üebe vil gewalteclîchen mite,
si sæhe wîp, si reine guote.
unsprechend ich si zallen zîten bite
in stummen wîs und mit verswignem muote.
sus flehe ich sî nâch tôren site.
wær ich nu mîn als ich mîn ê gewesen bin,
sô lachet ich ûz frîem herzen
frîlîche al durch mîn selbes munt.
nu hât ein wîp unwizzend mir mîn herze hin.
solt ich ir herzen tuon den smerzen
ze rehte al durch ir ôren kunt,
vermiste ich danne bî den liuten
mîn selbes, sô fund ich mich lîhte dort in ir gewalt.
sol ich si swîgend alsus triuten,
daz swîgen tuot mich trûreclîchen alt.
muoz aber ich irz mit rede gar betiuten,
owê sô dunke ich sî ze balt.
daz sî mir ist sô rehte liep, tæt ir daz wol,
sô tæte ez mir niht wê sô sêre,
als ez nu tuot vil mange stunt,
sol ich ir geben von mînen fröiden disen zol,
daz sî dâ mite ir fröide mêre,
sô triuwe ich wirt ir rehte kunt,
wie minne widerminne minnet
und wie diu liebe mit der wâge liebe gelten muoz.
sô sî sich rehte des versinnet,
sô winde ir herze in rôtes mundes gruoz,
mit wîzen zenen harte wol bezinnet
und tuo mir mite trûrens buoz.
sô wê dir, welt, daz ich dir niht entrinnen mac,
sô wandelbære als ich dich vinde!
du soltest mir wol urlop geben.
waz hilfet mich daz ich dîn ie mit triuwen pflac?
ich was durch wirde dîn gesinde;
nu swachest unser beider leben:
du êrest den der dich unêret
und übersihst an êren den der dich wol êren kan.
wer hât dich solhen valsch gelêret?
der tievel, der dir êren niht engan.
des wirt sîn fröide dort an dir gemêret,
daz dû im êrest sîne man.
ich habe ein herze daz mir sol
noch grôzen schaden oder frumen machen.
ein varnden lôn erwurbe ich wol,
dâ von ich einen sumer möhte lachen.
alse ich danne den erwurbe,
der wære unstæte sam der klê,
mit den bluomen er verdurbe:
sô müeste ich werben aber als ê.
nâch heile müeze ez mir ergân.
in ger eins varnden lônes niht,
mich fröit noch baz ein lieber wân. sol mir nu leit von ir geschehen,
der ich wol gunde daz ir liep geschæhe,
sô habe ich mînen schaden gesehen:
noch bezzer wære mir deich ir niht sæhe.
wirt mir iemer wê von minnen,
sô weiz ich wol daz sî daz tuot,
schoene wîp mit reinen sinnen,
vor allem valsche wol behuot.
owê jâ lobe ich sî ze vil,
si minnet lîhte ein sælic man;
der wære ich gerne: sîne wil. der ungezogen ist sô vil,
die wolgezogen werdent schiere unmære.
jô wæne ich überkêren wil,
sît daz sô sælic sint die lügenære,
sol man wîbes minne erliegen,
war umbe seite ich danne wâr?
ich kan alsô schône triegen
sam die dâ tragent gevärwet hâr.
diu wîp verkêrent uns die site,
die hoerent gerne lôse rede:
nu haben dazs erwerben mite.< vil sælic man, gedenke mîn,
ich hân dir zwêne boten bî gelâzen,
daz sî dich iemer manende sîn,
durch daz si guotes mannes nie vergâzen.
mine triuwe und mîne stæte
die zwô hân ich ze dir gesant.
dû maht volgen gerne ir ræte,
die dû sô rehte hâst erkant.
durch reht ich ir geniezen sol:
...
sich, bistu guot, sô tuostu wol.> die liebes wal und wehsel hân,
hô unde nider, swie manz zin versuochet,
daz mich die niht ungirret lân,
des muoz ir beste fröide sîn verfluochet.
dô in diu kurzewîle tohte,
dar nâch als in dô stuont der muot,
dâ ich in zuo gedienen mohte,
dô dûhtes al mîn fröide guot.
nu bloezen selten sich ir zane
gein mir ûf minneclîchen gruoz:
sô wil ich sî doch gnâde mane. swer dâ minne pfligt dâ ers doch niemer kan volbringen,
der wære wîse, lieze er sô gar tumben wân.
ich rât im des ich mich selben kunde nie betwingen,
deich eine unendehafte liebe ie möhte lân.
alsus muoz ich umbe gân mit gar verlornen dingen.
ich lieze ez, möhte ich den gewalt an mînem herzen hân.
ich kôs unde welte ûz allen guoten wîben eine,
deich ein sô schoene noch sô guote nie gesach.
der genâde ist wider mich gewesen alze kleine,
wand sî nie gnædeclîchez wort ze mir gesprach.
gerne hete ich mîn gemach: nun wil mîn herze enkeine
niuwan die eine, von der uns noch liebe nie geschach.
sît ich sî hab ûz erwelt ûz allen guoten wîben
und mich mîn herze von ir scheiden niht enlât,
deswâr sô wil ich ir ze dienste mîniu jâr vertrîben
und weiz doch wol daz mîn gewerp niht endes hât.
swiez dar umbe mir ergât, ich wil doch bî ir blîben.
frou minne, nû erbarme dich, du weist wol wiez mir stât.
hæten nû die bluomen den gewalt
alse ich iu bescheiden sol
daz si mannen unde wîben wol
stüenden alse ir herze sî gestalt,
sô bekande ein wîp der manne muot;
ouch bekande man diu wîp:
swelhez hæte wandelbæren lîp,
daz trüeg einen krumben bluomenhuot.
leider habent sî der krefte niht:
sî mac brechen swer der wil.
dâ von ist der krenze leider vil
dâ man bî dem kranze unfuoge siht.
mirst mîn altiu klage hiure niuwer danne vert
daz die bluomen manger treit,
dest mir leit,
der niht loubes wære wert:
nû klag ich die bluomen und der kleinen vogele sanc,
der ich beider niene gan
mangem man
der des muotes ist ze kranc.
solde ich wünschen, sô wold ich den vogelen wünschen daz
daz si heten einen sin
under in
und diu liute schieden baz.
swer den liuten danne sunge als in ir herze stât,
sô bekande ir iegelich
selbe sich
rehte waz er tugende hât.
swes diu nahtegale mit ir sange næme war,
der möht iemer wesen frô:
seht alsô
würde ein vingerzeigen dar
swem der guggouch sunge und ouch ein distelvinkelîn,
den bekande man dâ bî
tugende frî:
wê wie vil der müeze sîn!