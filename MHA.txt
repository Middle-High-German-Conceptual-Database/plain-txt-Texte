sît ich den sumer truoc riuwe unde klagen,
sô ist ze vroiden mîn trôst niht sô guot.
mîn sanc süle des winters wâpen tragen,
daz selbe tuot ouch mîn senender muot.
wie lützel mir mîn staete liebes tuot!
wan ich vil gar an ir versûmet hân
die zît, den dienst, dar zuo den langen wân.
ich wil ir anders ungevluochet lân
wan alsô, si hât niht wol ze mir getân.
wolte ich den hazzen, der mir leide tuot,
sô moht ich wol mîn selbes vîent sîn.
vil wandels hât mîn lîp unde ouch der muot,
daz ist an mîm ungelücke worden schîn.
mîn vrowe gert mîn niht: diu schulde ist mîn.
sît sinne machent saeldehaften man,
und unsin staete saelde nie gewan,
ob ich mit sinnen niht gedienen kan,
dâ bin ich alterseine schuldic an.
ich hân des reht, daz mîn lîp trûric sî,
wan mich twinget ein vil sendiu nôt.
swaz vröiden mir von kinde wonte bî,
die sint verzinset, als ez got gebôt.
mich hât beswaeret mînes herren tôt.
dar zuo sô trüebet mich ein varende leit:
mir hât ein wîp genâde widerseit,
der ich gedienet hân mit staetekeit,
sît der stunde, daz ich ûf mîme stabe reit.
dô ir mîn dienest niht ze herzen gie,
dô dûhte mich an ir bescheidenlîch,
daz sî ir werden lîbes mich erlie.
dar an bedâhte sî vil rehte sich.
zürne ich, daz ist ir spot und altet mich.
grôz was mîn wandel; dô si den entsaz,
dô meit si mich, vil wol geloube ich daz,
mêre dur ir êre danne ûf mînen haz,
si waenet des, ir lop stê deste baz.
sî hât mich nâch wâne unrehte erkant,
dô si mich von êrste dienen liez.
dur daz si mich sô wandelbaeren vant,
mîn wandel und ir wîsheit mich verstiez.
sî hât geleistet, swaz si mir gehiez;
swaz sî mir solde, des bin ich gewert:
er ist ein tump man, der iht anders gert.
si lônde mir, als ich si dûhte wert.
michn sleht niht anders wan mîn selbes swert.
swes vröide an guoten wîben stât,
der sol in sprechen wol
und wesen undertân.
daz ist mîn site und ouch mîn rât,
als ez mit triuwen sol,
daz kan mich niht vervân
an einer stat,
dar ich noch ie genâden bat.
dâ habe ich mich vil gar ergeben
und wil dar iemer leben.
moht ich der schoenen mînen muot
nâch mînem willen sagen,
sô liez ich mînen sanc.
nu ist mîn saelde niht sô guot,
dâ von muoz ich ir klagen
mit sange, daz mich twanc.
swie verre ich sî...,
sô sende ich ir den boten bî,
den sî wol hoeret und eine siht:
der enmeldet mîn dâ niht.
ez ist ein klage und niht ein sanc,
daz ich der guoten mite
erniuwe mîniu leit.
die swaeren tage sint alze lanc,
die ich sî gnâden bite
und sî mir doch verseit.
swer selhen strît,
der kumber âne vröide gît,
verlâzen kunde, des ich niene kan,
der waere ein saelic man.
ich sprach, ich wolte ir iemer leben,
daz liez ich wîte maere komen.
mîn herze hete ich ir gegeben,
daz hân ich nû von ir genomen.
swer tumben antheiz trage,
der lâze in ê der tage,
ê in der strît
beroube sîner jâre gar.
alsô hân ich getân.
der kriec sî ir verlân,
vür dise zît
wil ich dienen anderswar.
ich was ungetriuwen ie gehaz:
nu wolte ich ungetriuwe sîn.
mir taete untriuwe verre baz,
danne daz mich diu triuwe mîn
von ir niht scheiden liez,
diu mich ir dienen hiez.
nu tuot mir wê,
si wil mir ungelônet lân.
ich spriche ir niuwan guot.
ê ich beswaere ir muot,
sô wil ich ê
die schulde zuo dem schaden hân.
waz solte ich arges von ir sagen,
der ich ie wol gesprochen hân?
ich mac wol mînen kumber klagen
und si darunder ungevlêhet lân.
si nimt von mir vür wâr
mînen dienst manic jâr.
ich hân gegert
ir minne und vinde ir haz.
daz mir dâ nie gelanc,
des habe ich selbe undanc.
dûhte ich si sîn wert,
si hete mir gelônet baz.
sît ich ir lônes muoz enbern,
der ich manic jâr gedienet hân,
sô müeze mich doch got gewern,
daz ez der lieben müeze ergân
nâch êren unde wol.
sît ich mich rechen sol,
dêswâr daz sî,
und doch niht anders wan alsô,
daz ich ir heiles gan
baz danne ein ander man,
und bin dâ bî
ir leide gram, ir liebes vrô.
mir sint diu jâr vil unverlorn,
diu ich an sî gewendet hân.
hât mich ir minne lôn verborn,
doch troestet mich ein lieber wân.
ich gerte nihtes mê,
wan müese ich ir als ê
ze vrowen jehen.
manic man nimet sîn ende alsô,
daz im niemer guot geschiht,
wan daz er sich versiht,
daz ez süle geschehen,
und tuot in der gedinge vrô.
der ich dâ her gedienet hân,
dur die wil ich mit vröiden sîn.
doch ez mich wênic hât vervân.
ich weiz wol, daz diu vrowe mîn
nâch êren lebet.
swer von der sîner strebet,
der habe ime daz.
in betrâget sîner jâre vil.
swer alsô minnen kan,
der ist ein valscher man.
mîn muot stêt baz:
von ir ich niemer komen wil.
mîn dienst der ist alze lanc
bî ungewisseme wâne.
nâch der ie mîn herze ranc,
diu lât mich trôstes âne.
ich mohte ir klagen
und undersagen
von maniger swaeren zît,
sît ich erkande ir strît.
sît ist mir gewesen vür wâr
ein stunde ein tac, ein tac ein woche, eine woche ein ganzez jâr.
owê, waz taete si einem man,
dem sî doch vîent waere,
sît sî sô wol verderben kan
ir vriunt mit maniger swaere?
mir taete baz
des rîches haz:
joch mohte ich eteswar
entwîchen sîner schar.
diz leit wont mir alles bî
und nimt von mînen vröiden zins, alse ich sîn eigen sî.
dem kriuze zimet wol reiner muot
und kiusche site,
sô mac man saelde und allez guot
erwerben dâ mite.
ouch ist ez niht ein kleiner haft
dem tumben man,
der sînem lîbe meisterschaft
niht halten kan.
ez wil niht, daz man sî
der werke dar under vrî.
waz touget ez ûf der wât,
der sîn an dem herzen niene hât?
nu zinsent, ritter, iuwer leben
und ouch den muot
durch in, der iu dâ hât gegeben
beidiu lîp und guot.
swes schilt ie was zer welte bereit
ûf hôhen prîs,
ob er den gote nû verseit,
der ist niht wîs.
wan swem daz ist beschert,
daz er dâ wol gevert,
daz giltet beidiu teil,
der welte lop, der sêle heil.
diu werlt lachet mich triegende an
und winket mir.
nu hân ich als ein tumber man
gevolget ir.
der hacchen hân ich manigen tac
geloufen nâch,
dâ niemen staete vinden mac
dar was mir gâch.
nu hilf mir, herre krist,
der mîn dâ vârende ist,
daz ich mich dem entsage
mit dînem zeichen, daz ich hie trage.
sît mich der tôt beroubet hât
des herren mîn,
swie nû diu werlt nâch im gestât,
daz lâze ich sîn.
der vröide mîn den besten teil
hât er dâ hin,
schüefe ich nû der sêle heil,
daz waer ein sin.
mac ich ime ze helfe komen,
mîn vart, die ich hân genomen,
ich wil ime ir halber jehen.
vor gote müeze ich in gesehen.
mîn vröide wart nie sorgelôs
unz an die tage,
daz ich mir kristes bluomen kôs,
die ich hie trage.
die kündent eine sumerzît,
diu alsô gar
in süezer ougenweide lît.
got helfe uns dar
hin in den zehenden kôr,
dar ûz ein hellemôr
sîn valsch verstôzen hât
und noch den guoten offen stât.
mich hât diu welt alsô gewent,
daz mir der muot
sich zeiner mâze nâch ir sent
- dêst mir nu guot,
got hât vil wol ze mir getân,
als ez nu stât,
daz ich der sorgen bin erlân -,
diu menigen hât
gebunden an den vuoz,
daz er belîben muoz,
swanne ich in kristes schar
mit vröiden wunneclîche var.
swelch vrowe sendet ir lieben man
mit rehtem muote ûf dise vart,
diu koufet halben lôn dar an,
obe sî sich heime alsô bewart,
daz sî verdienet kiuschiu wort.
sî bete vür siu beidiu hie,
sô vert er vür siu beidiu dort.
der mit gelücke trûric ist,
der wirt mit ungelücke selten gemellîchen vrô.
vür trûren hân ich einen list,
swaz mir geschiht ze leide, sô gedenke ich iemer sô:
< nû lâ varn, ez solte dir geschehen.
schiere kumet,
daz dir vrumet.>
sus sol ein man des besten sich versehen.
swer anders giht, der misseseit,
wan daz man staetiu wîp mit staetekeit erwerben muoz.
des hât mir mîn unstaetekeit
ein staetez wîp verlorn. diu bôt mir alse schoenen gruoz,
daz sî mir ougete lieben wân.
dô sî erkôs
mich staetelôs,
dô muose ouch diu genâde ein ende hân.
ez ist mir iemer mêre guot,
daz mîn unstaete an vrowen mich versûmet hât.
nu kêre ich mich an staeten muot,
und muoz mit heile mînes ungelückes werden rât.
ich bin einer staeten undertân.
an der wirt schîn
diu staete mîn,
und daz ich an staete meister nie gewan.
rîcher got, in welher mâze wirt ir gruoz,
swenne ich si sihe, die ich dâ mîde manigen tac?
sît der dâ heime wankes vürhten muoz,
der doch sîn liep ze rehter zît gegrüezen mac.
dâ wil ich geniezen ir bescheidenheit
und daz si vil wol wisse, war umbe ich si meit.
sô tuot si wol, und lît mîn trôst vil gar dar an,
daz staete herze an vriunde wenken niene kan.
niemen lebet, der sînen vriunt sô dicke siht,
er müez an in gedenken sunder sînen danc.
daz erzeiget herzeclîcher liebe niht.
sô ist unser sumelîcher beiten alze lanc,
daz ein wîp ir staete an uns erzeigen mac.
gedenke ein vrowe, daz unstaete sî ein slac.
gewinne ich nâch der langen vrömede schoenen gruoz,
wie sêre ich mit dienste daz iemer mê besorgen muoz.
ist ez wâre, als ich genuoge hoere jehen,
daz lôsen hin ze den wîben sî der beste rât,
wê, waz heiles mac danne einem man geschehen,
der daz und allen valsch durch sîne triuwe lât?
dâ sî eht er vil staete an sînem reinen site,
sô erwirbet er ein staetez heil dâ mite,
sô des vil gâhe lôsen gaehez heil zergât,
daz er an der vil gâhe lôsen gaehes vunden hât.
< ob man mit lügen die sêle nert,
sô weiz ich den, der heilic ist,
der mir dicke meine swert.
mich überwant sîn karger list,
daz ich in zeime vriunde erkôs.
dâ wânde ich staete vünde.
mîn selber sin mich dâ verlos,
als ich der werlte künde:
sîn lîp ist alse valschelôs
sam daz mer der ünde.
war umbe suocht ich vrömden rât,
sît mich mîn selber herze trouc,
daz mich an den verleitet hât,
der mir noch nieman guoter touc?
ez ist ein swacher mannes prîs,
den er begêt an wîben.
süezer worte ist er sô wîs,
daz man si möhte schrîben.
den volget ich unz ûf daz îs:
der schade muoz mir belîben.
begunde ich vêhen alle man,
daz taete ich durch sîn eines haz.
wie schuldic waeren sî dar an?
jâ lônet meniger sîner baz.
diu hât sich durch ir schoenen sin
gesellet saeleclîche,
diu lachet, swanne ich trûric bin,
wir alten ungelîche.
nâch leide huop sich mîn begin,
daz senfte got der rîche.>
ez ist mir ein ringiu klage,
daz ich sî sô selten sihe,
der ich alle mîne tage
guotes jach und iemer gihe.
mir ist niender anderswâ
wirs danne dâ.
mîme lîbe gêt ze nâ,
ich enmöhte erwerben daz,
daz si alsô saehe,
daz si mîn ze vriunde verjaehe.
mir tuot ir vrömeden anders baz. guoter wîbe saelekeit
vröite noch daz herze mîn.
nieman ist in baz gereit,
daz sol lange staete sîn.
ich wil ir liep mit liebe tragen
ze mînen tagen
und ir leit mit leide klagen.
nieman sol ir lobes gedagen.
swaz wir rehtes werben,
und daz wir man noch nien verderben,
des suln wir in genâde sagen. nieman ist ein saelic man
ze dirre werlte wan der eine,
der nie liebes teil gewan
und ouch dar nâch gedenket kleine.
des herze ist vrî von sender nôt,
diu manigen bringet ûf den tôt,
der schône heil gedienet hât
und sich des âne muoz begân.
dem lîbe niht sô nâhe gât,
als ich mich leides wol entstân,
wand ich den selben kumber hân. ez ist ein ungelückes gruoz,
der gêt vür aller hande swaere,
daz ich von vriunden scheiden muoz,
bî den ich iemer gerne waere.
diu nôt von mînen triuwen kumt.
ich enweiz, ob sî der sêle iht vrumt:
sine gît dem lîbe lônes mê
wan trûren den vil langen tac.
mir tuot mîn staete dicke wê,
wand ich mich niht getroesten mac
der guoten, diu mîn schône pflac. dir hât enboten, vrowe guot,
sînen dienst, der dirs wol gan,
ein ritter der vil gerne tuot
daz beste, daz sîn herze kan.
der wil dur dînen willen disen sumer sîn
vil hôhes muotes verre ûf die genâde dîn.
daz solt dû minneclîch enpfân,
daz ich mit guoten maeren var.
sô bin ich willekomen dar.
< du solt ime mînen dienest sagen.
swaz im ze liebe muge geschehen,
daz möhte nieman baz behagen,
der in sô selten habe gesehen.
und bite in, daz er wende sînen stolzen lîp,
dâ man im lône, ich bin ein vil vrömdez wîp
zenphâhen sus getâne rede.
swes er ouch anders gert,
daz tuon ich, wan des ist er wert.>
mîn êrste rede, die sî ie vernan,
die enphie si, daz mich dûhte guot,
biz sî mich nâhen zir gewan,
zehant bestuont si ein ander muot.
swie gerne ich wolte, in mac von ir niht komen.
diu grôze liebe hât sô vaste zuo genomen,
daz si mich nien lâzet vrî.
ich muoz ir eigen iemer sîn.
nu enruoch, êst ouch der wille mîn.
sît daz ich eigenlîchen sol,
die wîle ich lebe, ir sîn undertân,
und sî mir mac gebüezen wol
den kumber, den ich durch sie hân
geliten nu lange und immer alsô lîden muoz,
daz mich'n mac getroesten nieman, sî entuoz,
sô sol si nemen den dienst mîn
und bewar dar under mich,
daz... an mir niht ouch versûme sich.
swer giht, daz minne sünde sî,
der sol sich ê bedenken wol,
ir wont vil manige êre bî,
der man durch reht geniezen sol,
und volget michel staete und dar zuo saelikeit.
daz immer ieman missetuot, daz ist mir leit.
die valschen minne mein ich niht,
diu möhte unminne heizen baz,
der wil ich immer sîn gehaz.
ich muoz von rehte den tac iemer minnen,
dô ich die werden von êrst erkande
in süezer zühte mit wîplîchen sinnen.
wol mich, daz ich den muot ie dar bewande!
daz schat ir niht und ist mir iemer mêre guot,
wand ich ze gote und ze der welte den muot
deste baz dur ir willen kêre.
sus dinge ich, daz sich mîn vröide noch gemêre.
sich mac mîn lîp von der guoten wol scheiden,
mîn herze, mîn wille muoz bî ir belîben.
sî mac mir leben und vröide wol leiden,
dâ bî alle mîne swaere vertrîben:
an ir lît beide mîn liep und mîn leit.
swaz si mîn wil, daz ist ir iemer bereit.
wart ich ie vrô, daz schuof niht wan ir güete.
got sî der ir lîp und êre behüete.
ich schiet von ir, daz ich ir niht enkunde
bescheiden, wie ich si meinde in dem muote.
sît vuogte mir ein vil saelige stunde,
daz ich si vant mir ze heile âne huote.
dô ich die werden mit vuoge gesach
und ich ir mîns willen gar verjach,
daz enpfie si mir, daz irs got iemer lône.
si was von kinde und muoz iemer sîn mîn krône.
< swes vröide hin ze den bluomen stât,
der muoz vil schiere trûren gegen der swaeren zît.
iedoch wirt eines wîbes rât,
diu die langen naht bî liebem manne lît.
sus wil ouch ich den winter lanc
mir kürzen âne vogelsanc.
sol ich des enbern, dêst âne mînen danc.
die vriunde habent mir ein spil
geteilet vor, dêst beidenthalben verlorn:
- doch ich ir einez nemen wil
âne guot wal, sô waere ez baz verborn -
si jehent, welle ich minne pflegen,
sô müeze ich mich ir bewegen.
doch sô râtet mir der... muot ze beiden wegen.
waer ez mîner vriunde rât,
jâ herre, wes solt er mir danne wizzen danc?
sît erz wol gedienet hât,
dâ von sô dunket mich sîn bîten alze lanc.
wand ich wâgen wil durch in
den lîp, die êre und al den sin,
sô muoz mir gelingen, ob ich saelic bin.
er ist alles des wol wert,
- ob ich mîn triuwe an im behalten wil -
des ein man ze wîbe gert.
dêswâr dekeiner êren ist im niht ze vil.
er ist ein sô bescheiden man
- ob ichs an im behalten kan -
minne ich in, dâ missegêt mir niemer an.>
maniger grüezet mich alsô
- der gruoz tuot mich ze mâze vrô -:
< hartman, gên wir schouwen
ritterlîche vrouwen.>
mac er mich mit gemache lân
und île er zuo den vrowen gân!
bî vrowen triuwe ich niht vervân,
wan daz ich müede vor in stân.
ze vrowen habe ich einen sin:
als sî mir sint, als bin ich in
wand ich mac baz vertrîben
die zit mit armen wîben.
swar ich kum, dâ ist ir vil,
dâ vinde ich die, diu mich dâ wil;
diu ist ouch mînes herzen spil.
waz touc mir ein ze hôhez zil?
in mîner tôrheit mir beschach,
daz ich zuo zeiner vrowen gesprach:
< vrowe, ich hân mîne sinne
gewant an iuwer minne.>
dô wart ich twerhes an gesehen.
des wil ich, des sî iu bejehen,
mir wîp in solher mâze spehen,
diu mir des niht enlânt beschehen.
< diz waeren wunneclîche tage,
der sî mit vröiden möhte leben.
nu hât mir got ein swaere klage
ze dirre schoenen zît gegeben,
der mir leider niemer wirdet buoz:
ich hân verlorn einen man,
daz ich vür wâr wol sprechen muoz,
daz wîp nie liebern vriunt gewan.
dô ich sîn pflac, dô vröit er mich:
nu pflege sîn got, der pfliget sîn baz danne ich.
mîn schade waer niemanne reht erkant,
ern diuhte in grôzer klage wert.
an dem ich triuwe und êre ie vant
und swes ein wîp an manne gert,
der ist alze gaehes mir benomen.
des mac mir unz an mînen tôt
niemer niht ze staten komen,
ine müeze lîden sende nôt.
der nû iht liebers sî beschehen,
diu lâze ouch daz an ir gebaerden sehen.
got hât vil wol zuo zir getân,
sît liep sô leidez ende gît,
diu sich ir beider hât erlân:
der gêt mit vröiden hin diu zît.
ich hân klage sô manigen liehten tac,
und ir gemüete stêt alsô,
daz sî mir niht gelouben mac.
ich bin von liebe worden vrô:
sol ich der jâre werden alt,
daz giltet sich mit leide tûsentvalt.>
ich var mit iuweren hulden, herren unde mâge.
liut unde lant die müezen saelic sîn!
ez ist unnôt, daz ieman mîner verte vrâge,
ich sage wol vür wâr die reise mîn.
mich vienc diu minne und lie mich varn ûf mîne sicherheit.
nu hât si mir enboten bî ir liebe, daz ich var.
ez ist unwendic, ich muoz endelîchen dar.
wie kûme ich braeche mîne triuwe und mînen eit!
sich rüemet maniger, waz er dur die minne taete.
wâ sint diu werc? die rede hoere ich wol.
doch saehe ich gern, daz sî ir eteslîchen baete,
daz er ir diente, als ich ir dienen sol,
ez ist geminnet, der sich durch die minne ellenden muoz.
nu seht, wie sî mich ûz mîner zungen ziuhet über mer.
und lebte mîn her salatîn und al sîn her
dien braehten mich von vranken niemer einen vuoz.
ir minnesinger, iu muoz ofte misselingen,
daz iu den schaden tuot, daz ist der wân.
ich wil mich rüemen, ich mac wol von minnen singen,
sît mich diu minne hât und ich si hân.
daz ich dâ wil, seht, daz wil alse gerne haben mich.
sô müest aber ir verliesen underwîlent wânes vil:
ir ringent umbe liep, daz iuwer niht enwil.
wan müget ir armen minnen solhe minne als ich?
wê, war umbe trûren wir?
jô gezimt ez niemen wol.
solher swaere ich gerne enbir,
der ich niht geniezen sol.
wartâ, wie diu heide stât
schône in grüener waete, als sî
die lieben sumerzît enpfangen hât.
reht ist, daz ein saelic man
sanft erwerbe, swaz er wil,
wan er lop gedienen kan,
als ich gerne taete vil.
er hât wunneclîchen gruoz
von den besten, die nu lebent.
ez ist ein nôt, swer lange bîten muoz.
daz ein wîp getriuwe sî,
des bedarf ich harte wol,
wan ich bin ir selten bî:
des ich niht engelten sol,
wan ich sî durch guot verbir
lieze ichz umbe ir êre niht,
sô kaeme ich niemer einen vuoz von ir.
sî enwil mich niht gewern,
daz ich ir gelige bî,
und enwil mîn niht enbern
ze einem vriunde, als gihet sî.
joch ist sî mir niht gehaz:
dâ enstüende genâde bî,
taete mir ein senfter vîent baz.
sî wil mir gelônet hân.
nu wil ich, alse sî dâ wil.
daz muoz ich vür guot enpfân.
anders dûhte sîs ze vil,
daz si mich ir dienen lât.
seht, des taete ein heiden niht.
joch ist es vil, ob sîs niht sünde hât.