gedæht wir an den ungewin
und het wir wisheit und sin,
swaz wir tæten aller gernst,
swie not, swie gach, swie ernst
uns dar zuo werden chunde,
wir liezen fur die stunde,
so wir wessen daz mære,
daz ez sin dinst wære.
swer sines veindes willen tuot
mit gutem willen, daz ist niht guot.
wir tun des læider al zevil,
daz unser veint, der tievel, wil.
der nit, der haz, den er uns treit,
der mach niht werden hin geleit.
ez ist ein ewige veinschaft,
si hat aller veintschaft uberchraft.
swer im dienet umbe daz,
der ist im selben gehaz.
ein læit ist allez læides wert.
swer sines laides wirt gewert,
dem ist gnaden warden buoz.
ditze ist sin erster gruoz:
< gehortest du in dinen tagen
ie guotes iht von mir gesagen?>
so sprichet diu sele:< nein ich.>
der frout der ubel tievel sich
unt sprichet zorneclichen also:
< warumbe dientest du mir do,
do man von mir sagt unt las,
daz ich der ubel tievel was,
und elliu ubel an mir ist?
daz du mir dientest fur die vrist,
do woldest du dich veigen.
nu wil ich ar dir erzaigen
alle die ubele, die ich han,
und wil dich rehte wizen lan,
daz dir niht ist von mir glogen.
si habnt dich niht betrogen,
die dir min ubel taten chunt.
ich pin wirser tusent stunt,
danne dir von mir gesagt wart.>
sone wirt si langer niht gespart.
er griffet si vientlichen an
und tuot ir, so er wirste chan.
der ubel hergeselle,
er furet si zuo der helle.
da ruffet er sinen gnozen,
den starcken und den grozen,
die in der helle stæte sint.
er giht:< ich bringe min kint,
des ich unze her han gepflegen;
der gedienet nie deheinen segen,
er hat getan den willen min.
nu lat in iu bevolhen sin!>
so griffet der nahest tievel dar
noh ungefueger, denne ein ar
griffet durch ein iungez huon.
der giht:< ich wil im wirs tuon
denne der aller sterchisten dri.>
so sprichet einer da bi:
< daz soldest du mich lan sprechen.>
der wils danne brechen
dem ersten uz den henden.
< den strit wil ich enden,>
sprichet der dritte cehant.
< ich woldes immer sin geschant,
ob si iemen cholte fur mich.>
< der si da cholet, der bin ich,>
sprichet der vierde iesa.
so dunchet sich ieslicher da
der sterchist unt der tiurist
und der aller ungehiurist.
so hat diu sele ein zit,
e sich verende der strit,
er dunchet si tusent iar lanc
und ist niht wan ein anevanc.
swem zeheile wirt verteilt,
der wirt nimmer me geheilet;
got wil si da wizzen niht.
swaz im zeliden geschiht,
daz ist immer ein beginnen,
swie we im tuo daz brinnen,
swie we im tuo daz vallen
und daz schrien von in allen,
swie we im daz gewrme tuo
und manic tievel dar zuo,
der frost, vinster unt stanc,
diu not duhte in elliu chranc.
er tut im selber grozer not.
er wil im selbe tun den tot
und versuchet mit mangen noten,
ob er sich muge ertoten.
dannoch hat er laides me.
im tunt die zæher so we,
die von sinen ougen vallent.
die brinnent unt wallent,
die sint heizer, denne diu helle si.
den ist so groziu hitze bi,
daz si brennent sele unt lip.
daz wizze man unt wip!
swer die sunde hie niht enweinet,
die wile in daz wæinen reinet,
unt sin weinen spart cehelle,
er welle oder enwelle,
er muoz da uf sin selbes schaden
mit weinen immer sin geladen.
daz mer ist ein vil grozer se.
doch wirt des wazers michels me,
daz ieslich mensche wainen muoz,
dem nimmer weinens wirt buoz.
die warheit merchet da bi!
swie chleine igliche zæher si,
moht er der niht wan einen
in einem iare geweinen,
dennoch muse ez werden war.
er wæinet meinger tusent iar,
denne elliu wazer tropfen hant.
so die trophen danne niht zergant
und brinnent immer mere
fur die helle also sere,
als daz smalz fur daz holtz tuot,
da merchet wæhlich ein groziu fluot
von ir allen ougen denne ge,
sit einer da gewæinet me,
denne diu sunne wazzers umbe gat!
wan daz grundes niht enhat
diu helle, so wurde si vol.
daz hat got understanden wol.
sie hat weder grunt noch wende,
si ist bedenthalbe ane ende.
swas dar chumt mit rehten zuegen,
swie vil si da gewæinen mugen,
si wirt doch deste voller niht,
wan daz in deste wirs geschiht.
die da vallent unt brinnent
und in daz abgrunde rinnent,
so si ie vaster merent den se,
des fiurs wirt ie deste me.
sus merent si selbe ir immer not;
daz ist da von ein immer tot.
si sterbent immer unt immer
und vol sterbent doch nimmer.
sunde ist ein ubel hort,
sit man si hie und dort
mit wæinen mus beriwen.
so rat ich daz entriwen,
daz wir hie wæinen dise frist,
die wile wæinen sunde leschende ist,
und daz wæinen nicht sparn unz denne,
daz ez sel unt lip brenne.