der kol von niunzen
nu jârlanc stêt vil hô mîn muot; ich hôrt den süezen sanc
von einer swalwen dâ si flouc, ir stimme diu was guot.
< frou magt, het ich iuch in eim holz, daz næme ich für den kranz,
den ir zesamne habt gelesen von manger hande bluot>.
< knappe, lât iur wünschen stân, diu rede ist gar verlorn:
sold ich mit iu ze holze gân, mich stæche lîhte ein dorn;
sô slüege mich diu muoter mîn, daz wær mir lîhte zorn.>
er nam si bî der wîzen hant, er fuortes in den walt,
dâ sungen kleiniu vogelîn ir stimme manicvalt,
undr eine grüene linden breit einen smalen stîc.
dâ wart diu maget vil gemeit ein alsô schoene wîp.
er leites an daz grüene gras die maget wol geborn.
in weiz waz brieves er ir las. was daz ir wênig zorn,
daz wart harte schier versuont: daz tet der liebe dorn.
daz sî mir dicke strîteclîche hât verseit,
daz ist ein lêhen kûme als ein hant sô breit.
möht ich daz selbe lêhen ir verdienen an,
sô geswüere ich wol daz niemer mêre man
mit mînem willen herbergt ûf daz selbe guot:
swenn allez velt mit snêwe lît, sost doch der selbe acker fruot.
ich saz bî mîner frouwen biz mir bgunde stân
mîn herze hô; daz kumt von mîm lieplîchen wân.
mir kunde nie von wîbe stân
sô sêre mîn gemüete;
daz kumt von trôste den ich hân
zuo ir wîplîchen güete.
danc habe ir hôchgelopter nam,
der nâch tugenden kan sô schône ringen.
ist sî mir holt, ich bin ir sam:
ist sî mir unverdienet gram,
doch wünsche ich daz ir an ir ram
mîn drîhe alsô schône müge erklingen.