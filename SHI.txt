von dem heizen îsen
ein wîp sprach wider ir man:
< daz ich dîn künde ie gewan,
des wil ich iemer wesen vrô.
got hât dich gezieret sô
an schoene und an vrümikeit
und hât sô gar an dich geleit
swaz einem manne wol gezimt,
daz mir diu sorge den lîp nimt,
die ich dîn vor andern wîben hân.
wære dîn muot nu sô getân,
daz du mich gewis tætest,
daz du iht andere wîbe hætest,
daz wolde ich iemer mêre
gedienen alsô sêre,
daz du des selbe jæhest,
sô du die wârheit sæhest,
daz nie dehein wîp ir man
von herzen alsô liep gewan.>
er sprach:< vil liebiu minne mîn,
ich ger deheines wibes wan dîn;
du bist mir lieber denne liep.
ich sî ein ungetriuwer diep,
habe ich deheine niuwan dich,
sô dir got, niht enzîhe mich,
daz ich solhes iht tuo;
dâ bistu mir ze liep zuo.
ich bin dir gerne bereit
aller der gewisheit,
der du an mich geruochest,
daz du wol versuochest,
daz ich dînen lieben lîp
minnen wil vür elliu wîp.>
si sprach:< und getuostu daz,
sô wart nie dehein man baz
gehandelt von sînem wîbe,
denne du von mînem lîbe
gehandelt iemer werden muost,
ob du mir ein gerihte tuost,
des ich dich wil bewîsen:
trac mir daz heize îsen,
als liep ich dir ze vriunde sî!
dâ wil ich rehte kennen bî,
welhe liebe du zuo mir hâst,
ob du âne schulde bestâst.
des wil ich von dir niht enbern,
wil du mich des niht gewern
( daz ist ein êwiger haz),
sô tuostuz niuwan umbe daz,
daz du minnest anderiu wîp
und ahtest niht ûf mînen lîp.>
er sprach:< diu rede ist âne nôt.
mir wære lieber der tôt,
denne ich erwurbe dînen haz.
ich tuon vil gerne allez daz,
dâ mit ich dir gedienen mac,
ichn wil weder naht noch tac
dir dînen willen versagen.
ich wil daz îsen iezuo tragen,
dar umbe daz got bescheine,
daz dich alters eine
mit triuwen minnet mîn lîp
und anders an dehein wîp
nie gewan deheinen muot.>
daz îsen wart zehant gegluot.
zwêne steine wâren dâ bereit;
dâ wart daz îsen ûfgeleit,
daz ez nâch sînem rehte lac.
si sprach:< hebe ûf unde trac,
daz ich dîn triuwe ervar.>
der man neigte sich dar.
dâ hâte er einen gevüegen spân
vor in den ermel getân;
den lie er vallen in die hant,
daz sîn daz wîp niht bevant.
dar ûf nam er daz isen.
er sprach:< nu sol got wîsen,
daz dir mîn lîp noch mîn gedanc
noch nie getet deheinen wanc
und dir ie was mit triuwen mite.>
er truoc ez mê denne sehs schrite.
als schiere daz was getân,
dô barc er aber sînen spân
unde lie si die hant sehen.
si sprach:< ich wil dir iemer jehen,
daz du dich wol behalden hâst
und alles valsches âne stâst.
diu hant ist schoene als ein golt;
ich wil dir iemer wesen holt.>
er sprach:< des lône dir got!
nu ist mîn bete und mîn gebot,
daz ouch du mir daz îsen treist.
ichn state niht, daz du mirz verseist.
ez muoz hie zehant geschehen;
ich wil ouch dîn triuwe sehen.>
si sprach:< trûtgeselle mîn,
dar zuo wil ich dir ze liep sîn,
daz iemer quæme in dînen gedanc,
daz ich ie getæte deheinen wanc,
du weist wol, wie mir ist,
daz du mir tûsentstunt bist
lieber denne diu sêle mîn.>
er sprach:< lâ die rede sîn!
du woldest mich sîn niht erlân,
zwâr alsô wirt ouch dir getân.
du kanst dich des niht entsagen,
du müezest daz isen iezuo tragen.>
zehant et ez in daz viuwer truoc
und gluote ez vaste genuoc
und leite ez ouch, dâ ez ê lac.
er sprach:< nu hebe ûf unde trac,
die wîle und ez die hitze hât!>
si sprach:< und ist des dehein rât?>
< nein sîn, entriuwen>, sprach er,
< du hebest dich wærlîche her.
du muost ez tragen als ich.>
si sprach:< geselle, sô bite ich dich
einer vil wêniger gebe;
daz diene ich iemer unz ich lebe,
gewerstu mich der selben bete.
swaz ich dir liebes ie getete,
des gedenke hie mite
unde tuo des ich dich bite.
du weist wol, daz sich ein man
genuoger dinge enthalden kan.
er hât starken muot und starken lîp,
sô sî wir swach und broediu wîp
und mugen uns niht enthaben sô wol.
die man sint grôzer krefte vol;
des mugen si tuon unde lân
und mugen dem dinge widerstân.
daz wir der krefte niht enhân,
daz hât got an uns getân.
des sol uns nieman verdenken,
ob wir etewenne wenken.
dâ von lâ mir vor einen man;
wan ich nie deheinen mê gewan
âne dich, des wil ich gote verjehen.
daz solt du an dem gerihte sehen.>
< daz wil ich tuon>, sprach er,
< nu hebe dich zuo dem isen her!>
si sprach:< trûtgeselle, tuo
des ich dich bite dar zuo
( daz gediene ich alsô,
daz du muost iemer wesen vrô,
daz du ez ie getæte.
sô ist ouch iemer stæte
diu herzenliebe vriuntschaft
mit micheler triuwen kraft
und diu liebe, die ich zuo dir hân.
du hâst sô wol an mir getân):
daz du mir noch zwêne vorlâst.
sît du wol an mir getân hâst,
nu tuo wol vollen wider mich;
daz diene ich iemer umbe dich.>
er sprach:< daz sî getân.
du muost balde ze dem îsen gân.>
< lieber geselle>, sprach siu,
< ich hân noch guoter pfunde driu,
der du einen pfenninc niht enweist.
nu tuo ez durch got aller meist
und nim diu selben driu pfunt.
ob dir ie ze deheiner stunt
von mir dehein liep sî geschehen,
dar an soltu hiute sehen,
als liep dir dîn sêle sî,
und lâ mir noch vor drî.>
er sprach:< die wil ich dir vorlân.
du hâst der rede genuoc getân.
gesprichestu tâlanc wort mê,
dune tragest mir daz îsen ê,
zewâre ich tuon dir den tôt.>
dô muoste si swîgen durch nôt.
daz îsen nam si ûf die hant
und wart alsô sêre verbrant,
daz si schrei mit grôzer ungehabe:
< ouwê, mir ist diu hant abe!>
ein wahs hâte er gebreitet
und ein tuoch dar zuo bereitet
und wolde si verbinden,
des bat si in erwinden,
si sprach:< waz hilfet daz bant?
mir ist diu hant sô gar verbrant,
daz si mir nu niemer mê
ze nutze werden mac als ê.>
als er daz hôrte unde sach,
ûz grôzem zorne er dô sprach:
< hie ist dîn triuwe worden schîn,
nu solt du des vil gewis sîn,
daz mir hiute dehein wîp
unmærer ist denne dîn lîp;
und allez, daz dir leit ist,
daz wil ich tuon nâch dirre vrist.
nu hâst du ûf dich geladen
beidiu laster unde schaden;
diu wil ich dir helfen mêren,
rehte als du dîner êren
unz her hâst geschônet,
alsô wirt dir von mir gelônet.>