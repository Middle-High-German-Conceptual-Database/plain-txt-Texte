got, aller ding ein überkraft,
gip mînem muot die meisterschaft,
alsô daz mîn zunge
von dîner barmunge
und ouch von dîner gotheit,
dâ nimmer ze end wirt von geseit,
sprech ein teil von dem sin,
wan ich ze kranc dar zuo bin.
wie sol ich mich des nemen an,
daz ich ze end niht bringen kan?
dâ von bit ich dich, herre got,
daz dû mich habest in dînem gebot.
wan ich weiz von der wârheit wol,
dâ von ich ez sagen sol,
daz aller griez und alliu loup
und swaz ie geflouc oder stoup,
wærn daz allez zungen gar,
die möhten niht in tûsent jâr
gar gesagen diu wunder,
diu got alliu besunder
mit sîner kraft beschaffen hât
an einer ieslîchen stat.
dâ von bin ich ein tumber man,
daz ich mich des wil nemen an
und ein teil wil dâ von sagen.
ich möht gerner stille dagen,
wan daz ich mich des troesten sol,
daz got ist aller gnâden vol.
dâ von wil ich mich nemen an
des ich nie begunnen hân,
wan gotes genâd ist sô starc,
si hilfet baz dan tûsent marc.
wan swem got hilf mit teilen wil,
der hât immer êren vil:
er hilfet baz dann alz daz lebt.
ist ieman der dâ wider strebt,
er hât niht kristenlîchen sit,
dâ er sîn sêl behaltet mit.
wil mir nû got bî gestân,
sô wil ich mich nemen an,
daz ich daz buoch wil slihten,
nâch mînem sinne rihten
ûf die genâd der gotheit,
dâ nimmer ze end wirt von geseit.
nâch der künclichen lêr wil ich
tihten und ouch rihten mich,
wie die heiden besunder
stiften manic wunder
verr in der heidenschaft -
si hêten liut michel kraft -
und waz si dâ begiengen;
si stiften unde viengen
beidiu stet unde lant:
wie daz stuont allez in irr hant.
ich wolt iu sagen mêre,
verdruzz iuch sîn niht sêre,
wie die künig ze rôm sâzen
und ir trûrens vergâzen,
und wie si dar bequæmen
und ouch ir entnæmen,
wie ieslîcher besunder
stifte in rôm wunder.
daz wolt ich gern bescheiden,
wie die kristen und die heiden
dâ gekroenet giengen
und werdiclîch enpfiengen
den zins von den rîchen,
des mohtens niht entwîchen,
die fürsten muosten in zins geben.
dâ mohten si niht wider streben,
wan die roemære
lobt man dô âne swære,
wan si gewaltic wâren
bî den selben jâren:
wan ein ieglîch fürst muost gâhen
diu lant von in enpfâhen.
swer des selben niht entet,
der wart vertriben dâ ze stet.
des hêt er schaden unde schant,
swâ er fuor in dem lant.
des moht in nieman widerstân,
swer von rôm niht wolt lêhen hân.
der ditz getiht gemachet hât,
der sitzt ze wienn in der stat
mit hûs und ist johans genant.
an der korôniken er ez vant.
der jansen enikel sô hiez er.
von dem buoch nam er die lêr.
sî ieman, dem ez missehag,
der mach ein bezzer sag,
daz wil ich lâzen âne zorn.
er sî edel oder ungeborn
oder swie er ist sô gestalt,
er sî junc oder alt,
dürr oder veist genuoc:
der dar zuo ist alsô kluoc,
daz dâ heizet tihten,
nâch dem wolt ich mich rihten
und lernen die gefuoc,
daz ich kund genuoc.
ir tihter über tiutschiu lant
oder swâ die tihter sîn bekant
von dem mer hinz an den rîn,
die lâzen mich irn diener sîn,
wan ich in den gedenken bin,
daz ich die gefuog wil von in
lernen unde tihten;
der gefuog wolt ich mich rihten.
ich wil die red nû lâzen sîn.
sî ieman der nû spotte mîn,
daz ich daz buoch getihtet hân,
der sî des tievels kappelân
und müez sîn der helle kint.
an den ougen werd er blint.
an handen, an füezen werd er lam,
an armen, an beinen alsam.
hab er iht, daz im sî liep,
daz müez im steln ein diep.
den liuten werd er widerzæm
und sînen mâgen ungenæm.
des helfe mir der süeze krist,
der himel und erd gewaltic ist.
den fluoch wil ich lâzen stân
und wil daz buoch heben an.
ich wil iu allen tuon bekant,
wie got den êrsten menschen vant,
und wie ouch got der reine
beschuof die engel gemeine.
got aller gnâd und güete vol,
dû hâst beschaffen alsô wol
ieglîch dinc besunder
und hâst manic wunder
der werlt ze trôst beschaffen,
leien unde pfaffen,
juden und heiden gemeine,
dû lieber got vil reine,
wer möht daz ân dich haben getân?
hie hebet sich diu bibel an.
des êrsten hiez got werden
den himel und die erden.
in dem himel beschuof er snel
einen engel hiez satael.
dar nâch beschuof der reine
die engel all gemeine,
luciferum und michahel,
gabriel und ouch raphahel.
doch truoc under in allen schôn
lucifer die hoehsten krôn.
kein schoener krôn wart nie bekant.
ein liehtvaz sô wart er genant,
wan im was niht gelîche
in dem himelrîche.
dô er in beschuof sô schôn,
dô sanc er im ze lôn:
< sanctus, sanctus>,
daz bediutet alsus:
< heilic und heilic bist dû wol,
der himel ist dîner gnâden vol:
sô süll wir engel alle
tuon swaz dir gevalle.>
alsô sprach lucifer:
< herr, lieber schepfær,
dû bist aller êren wert,
wan swer diner gnâden gert,
der wirt von dir gescheiden niht.
freuden vil von dir geschiht.
daz weiz ich sicherlîchen wol,
dîn güet ist aller gnâden vol.>
die andern engel sungen alsus
all vor im daz sanctus
und lobten in vil schône.
dô gap er in ze lône
daz wert himelrîche
besitzen êwiclîche.
dâ wârn si all freuden vol,
wan in was ân mâzen wol.
got von himelrîche sprach,
dô er vor im stên sach
luciferum den engel hêr,
vil tugentlîchen sô sprach er:
< lucifer, lieber engel mîn,
wie möhtst dû immer schoener gesîn
in dem himelrîche mîn?
ez mac ouch nieman schoener sîn.
dû bist mir niht unmær,
wan dû bist mîn liehttragær.>
dô in got hêt sô sêr gelobt,
lucifer vor freuden tobt.
er gedâht in sînem muot:
jâ bin ich got ze guot,
sît ich gên vor in allen schôn
und trag die öbristen krôn.
des wil ich got gelîch sîn.
daz himelrîch daz ist mîn.
ze ietlîchen engeln nam er rât.
< jâ wæn ich ez mir wol an stât,
daz ich got gelîch sî.
di engel di mir wellent bî
bestên an diser stunt,
die tuon mir daz kunt.
got wil ich nû verstôzen.
des süllen mîn genôzen
mir immer gnâde sagen.
si müezen hoeher krône tragen
dan si biz her habent getân.
mit mir süllens freude hân
in dem himelrîche
immer êwicliche.
verstôz ich got, sô ist mir wol
und bin immer freuden vol.
swelich engel nû bî mir belîb,
der traht, daz ich vertrîb
got, ê daz er sîn werd inne,
wan der hât wîse sinne.>
dô daz gehôrten die engel guot,
sümlîch gedâhten in irem muot:
wir süllen niht entwîchen
got dem vil rîchen,
sô mac uns nimmer missegân.
wir sîn got billîch undertân,
wan er uns selb beschaffen hât
ân aller hant missetât.
daz trahten engel alsô vil,
die ich niht all nennen wil
und niht all genennen kan,
wan in got aller êren gan.
daz habent si verdienet wol,
ze himel sint si freuden vol.
sümlîch gedâhten in irem muot:
swer under in daz beste tuot,
dâ süll wir mit belîben,
wer mac uns dann vertrîben?
die selben wârn zwîflær.
dâ von wârn si unmær
dem vil hôhgelobten got.
dâ von sô liten si grôzen spot.
lucifer sprach ûz frîem muot:
< ich sag iu waz mich dunket guot.
ich wil wizzen die mit mir sint,
wan si süllen wesen mîniu kint.
ich wil si niht vertrîben,
wan si süllen bî mir blîben
in dem himelischen kôr,
und wil di lâzen stên dâ vor,
die mîn niht enruochent
und mîn genâd niht suochent.>
dô west got der rîch
die rede gemelîch.
er sprach ûz zorniclîchem muot:
< lucifer mir niht schaden tuot,
wan er mir niht geschaden mac.
sîn trahten wirt im ein slac.
hôchvart diu sol niht sîn
in dem himelrîche mîn.
val von mir einen val
in daz fiur hin ze tal,
und die mit dir gewesen sint,
die sîn der bittern helle kint.>
dô er daz wort volgesprach,
di engel man dô vallen sach
ûz dem himelrîche
all gemeineclîche.
die mit im wârn an sîner schar,
die sach man mit im vallen gar,
wan si mit im verstôzen sint.
dâ von sint si der helle kint.
und ouch die zwîfelære
die sint got gar unmære,
wan si sint ouch verstôzen
von andern irn genôzen.
ich mein, die zwîflær wâren.
die selben siht man varen
noch hiut in die liute
zwischen fleisch und hiute.
dâ mit wellent si güften.
si varent in den lüften,
die andern ir gesellen
die müezen in die hellen.
diu stimm wirt dâ manicvalt.
si werdent eislîch gestalt.
die selben mit lûter stimme
schrîent ûz grôzem grimme:
< âwê! veterlîcher got,
war umb zerbrâch wir dîn gebot?
des müez wir lîden arbeit
und immer werndez herzenleit.
wær wir dir, herr, gewesen bî,
sô wær wir manger sorgen frî.
wir wæren schoen und klâr
und als die engel gevar.
nû müez wir manig sorge hân,
daz wir wol hieten understân,
hiet wir got dem rîchen
gevolget stæticlîchen.
sît wir des niht haben getân,
dâ von uns got niht êren gan.>
die red erhôrt lucifer.
dem was ez vil swær,
wan er ûz zoren sprach:
< ich lîd vil billîch ungemach.
âwê unsæligiu hôchfart!
jâ solt ich ez wol haben bewart!
dâ liez mich niht der übermuot,
der lîb und sêl schaden tuot.
ê was ich lieht und schoen,
nû bin ich krump und hoen
unde trag ouch krumbiu horn
und bin êwiclîch verlorn.
ich stink als ein vûler hunt,
daz was mir ê vil unkunt.
zwâr ich hiet ez wol bewart
und hiet ich lân die hôchfart,
und wær diu hôchvart an mir niht,
sô hiet ich mit dem engel pfliht.
allez bet ist an mir vlorn.
ich muoz nû dulden gotes zorn.>
ich wil iu noch mêr wunders sagen,
des wil ich iu niht verdagen,
von einer geschiht vil wunderlîch:
ez regent von dem himelrîch
drî tag und drî naht,
als im got hêt gedâht,
niht wan tiuvel her ze tal.
die hêten jæmerlîchen val:
si vielen in der helle grunt.
dâ wart in leit und jâmer kunt.
got der rein schepfær,
der sach die stat alsô lær
di er dô hêt verstôzen,
luciferum und sîn genôzen.
< ich wil ûf daz ertrîch
und wil beschaffen wærlîch
aller hande kunder,
ieslîch slaht besunder.>
bî den zîten was âne swær
daz ertrîch wan unde lær
und ouch dar zuo vinster was,
als ich an dem buoche las,
unde nâch des buoches sag
gotes geist ûf dem wâg
bî den zîten wære:
sô saget uns daz mære.
dar nâch sô sprach ez got:
< ich wil daz nâch mînem gebot
über al ûf der erde
ein schoen lieht werde.>
alzehant dô erz gesprach,
nâch sînem wort daz geschach.
dô got daz lieht hêt gesehen,
daz sîn schîn und sîn brehen
guot und nütz wære,
do geschiet der gewære
die vinster von dem lieht,
als man si noch siht.
daz lieht er den tac nant
und die vinster naht zehant.
dô wart der morgen biz an die naht
ze einem tag gedâht.
zehant dô daz geschach,
dar nâch got aber sprach:
< nû werd ein vesticheit,
dâ mit diu wazzer sîn gescheit.>
hie mit besunder
schiet er daz under
von dem daz man oben sach.
alzehant daz ouch geschach.
die vesticheit den himel er nant.
dâ mit der ander tac verswant.
dô sprach er aber:< nû wil ich,
daz alliu wazzer semmen sich,
diu under dem himel sîn,
an ein stat und erschîn
ein trücken.> daz geschach zehant.
die trücken er daz ertrîch nant.
der wazzer samnung gap er
den namen, daz ez hiez daz mer.
dô unser trehtin dô gesach,
daz ez guot was, er sprach;
< nû müez ûf der erden
krût, grüen und boum werden,
daz eines ieslîchen slaht
erkant werd in sîner aht!>
daz geschach ouch alsô.
dô brâht diu erde dô
grüen, krût mit sînem sâmen,
diu sînes bots war nâmen:
boum, krût, der ieglîchz wart
frühtic nâch sîner art.
ir dheinez misseviel im nie.
dâ mit der dritt tac ergie.
dô daz allez geschach,
dar nâch got aber sprach:
< ich wil, daz stern werden bereit
an des himels vesticheit,
die tac und naht scheiden,
und dazs an den beiden
zeichen unde zît gegeben,
daz man dar nâch kunn geleben,
und die tac unde jâr
schînen ûf die erde gar.>
dar nâch macht er zwei lieht,
als man si all tage siht,
ein grôzez und ein kleinez.
dem tag schiet er einez
und hiez der naht einz vor sîn,
daz si beidiu geben schîn
und liuhten ûf der erden.
dar nâch hiez er werden
an dem himel sternlîn,
daz si der erd geben schîn
und daz si scheiden tac und naht.
also wart der vierd tac volbrâht.
dô sprach got aber an der stat:
< swaz diu erd wazzers hât,
diu bringen besunder
visch und merwunder
und swaz man in dem wazzer siht.>
daz was ouch dâ wider niht.
dar nâch geschuof der guote
die visch in dem fluote,
grôz unde kleine,
und allez daz gemeine,
daz lebentic und daz man
noch lebentic gesehen kan.
daz wart allez volbrâht,
ein ieslichz in sîner aht.
dô ez got dô gesach,
daz ez guot was, er sprach:
< ir sült wahsen und iuch mêrn
mir ze lob und ze êrn.
vogel und visch mêren sich
ûf der erde, daz wil ich.>
des gescheftes er dâ mit pflac.
sus endet sich der fünfte tac.
dar nâch sprach aber got:
< ich wil daz nâch mînem gebot
über al ûf der erden
elliu kunder werden
und vich, swie ez sî genant.>
daz ergie ouch sâ zehant.
dô daz allez was geschehen,
dô begund got aber jehen:
< wir süllen einen menschen machen
von sô getânen sachen,
der uns gelich werde,
und alz daz ûf der erde,
swaz ich biz her geschaffen hân,
vil gar werde undertân,
und swaz ich vor hân genant.>
dô wart der mensch zehant,
nâch gotes bild sîn lîp.
dar nâch beschuof er im ein wîp.
die brach er ûz dem rippe sîn,
diu im triuwe tæte schîn.
er teilt in sînen segen mit
nâch sînem veterlîchen sit,
daz si sich mêren solden
und ouch wahsen wolden,
und daz in wær undertân
beidiu wilt unde zam.
des machet er si gewaltic gar.
er sprach:< ir sült nemen war,
ich hân iu nû gegeben
allez des ir süllet leben,
boum, krût und swaz daz treit,
daz iu daz allez sî bereit
mit sîner fruht besunder,
und hân ouch den kunder
und ouch den voglîn für wâr
dâ von beschert ir lîpnar,
daz ez iu wart dester baz.>
nâch sînem willen geschach daz.
dô got hêt gesehen,
daz alliu dinc wârn geschehen
und daz ir dheinez nie
sînen willen übergie:
daz selb nâch des buoches sag
geschach an dem sehsten tag.
nû hêt erz allez bereit,
als ich iu vor hân geseit,
den himel und die erde,
ieglichz nâch sîner werde.
der himel was gezieret wol,
diu erd was alliu wazzers vol.
daz geschach nâch gotes willen gar.
daz ich iu sag, daz ist wâr.
dô nâhent der sibent tac,
dar an er alles werks verpflac
und aller sîner getæt,
wan er volendet hêt
swaz im ze enden dô geschach.
den sibenten tac hêt er gemach
von allen den werken sîn,
der vil lieb trehtîn.
sîniu werc gevielen im wol,
wan daz ertrîch wart freuden vol.
nû lâz wir die rede stân
und grîfen zuo adam an.
der was der êrst mensch ein,
der ûf daz ertrîch ie erschein,
und was der êrst man,
den got machen began.
von leim und von ertrîch
machet er in wærlîch.
dô er in dô gemachet hêt,
als sîner gotheit wol an stêt,
dô segent er in mit sîner hant,
der vil süez heilant.
er sprach:< erkenn mich, ich bin got,
dû solt leisten mîn gebot.>
adam sprach:< lieber herre mîn,
dîn will müez ervollet sîn
an mir hiut und alle stunt.
dîn genâd ist mir worden kunt.>
dô got adams red erhôrt
unde sîn getriuwe wort,
diu im an der selben stunt
wart von adâmen kunt,
er gedâht in sînem muot:
zwâr ez ist niht guot,
daz ein alsô biderb man
süll ein ûf der erden gân.
im sol wonen ein gemechît bî,
daz im selb gelîch sî.
vil güetlîch er gên im ret.
er sprach:< ich sag dir hie ze stet,
dû maht niht ein genesen,
dir sol ein wîp bî wesen.>
der red antwurt adam dô,
wan er was sîn vil frô:
< herr, swaz dir liep sî,
dâ sol mîn will wesen bî.>
dô macht got der rîche
ein wîp im gelîche.
dô er was entnucket,
dô hêt im got enzucket
ein ripp von der sîten sîn,
der vil lieb trehtîn.
er brach ez ûz dem lîp
und macht im ein wîp.
die nant er viragô -
des wîbes was er vil frô -.
der nam ir wart mit sinne,
daz si hiez ein menninne.
dar nâch wart si evâ genant,
als si noch hiut ist bekant.
dar nâch sprach sicherlîche
got von himelrîche,
dô er si nakent vor im sach stân:
< vil lieber friunt, froun even man,
ich enpfilch dir daz wîp
ûf dîn sêl und ûf dînen lîp,
daz dû ir pflegest alsô wol,
als ein frumer man sol
pflegen sînes wîbes,
ir êren und ir lîbes.
alsô enpfilch ich dir evâ
dînen man aldâ,
daz du pflegest sînes lîbes wol,
als ein frum wîp sol.>
dô sprach adam, froun even man:
< herre, dîn will sol ergân
an allen dingen, swâ dû wil,
wan ich von dir freuden vil
hân, die wîl ich leb.
wider dîn gebot ich nimmer streb.>
dô sprach got alzehant:
< evâ, ich tuon dir mêr bekant:
ich enpfilch dir aber dînen man.
dû solt im wesen undertân
beidiu tac unde naht,
als ich mir vor hân gedâht.
dar umb wil ich ze lône
iu beiden geben die krône
und mîn vil werdez paradîs.
dar inn sült ir werden wîs.
nû gêt mit êrn dar in,
diu zît gê iu mit freuden hin!>
dô si dar în bequâmen,
vil wunn si dâ vernâmen.
dô adam dâ die wunn ersach,
ein wort er froelîchen sprach:
< ich hân hie freud und wunne
und liuht reht als diu sunne.
hei waz si liehter varb hânt,
die bluomen di hie vor uns stânt!
daz kund ich niht volsagen gar
zwâr in einem ganzen jâr,
wan si gebent sô liehten schîn,
daz ez niht naht dâ mac gesîn.
ez ist dâ ze allen zîten tac,
wan ez niht schoener wesen mac.>
dô evâ ouch die wunn an sach,
wider adam si dô sprach:
< adam, mîn vil lieber man,
die wîl und wir daz leben hân,
süll wir von hinnen nimmer mê.
hie stêt gras, bluomen unde klê.
schoener wunn mîn ougen nie gesach.
wir haben hie guoten gemach.>
adam nam even bî der hant
und wîst si da er die boume vant.
er sprach:< evâ, liebez wîp,
swie alt, swie kranc wirt unser lîp,
ezz wir diser reinen fruht,
wir sîn gar frî vor der suht,
vor allem siechtuom gemeine,
ezz wir daz obz reine.
dhein hunger uns niht bestêt,
wan al bôsheit von uns gêt
und al frümkeit ist uns bî.
aller sorgen werd wir frî.
dhein frost uns niht entuot.
swie heiz diu sunn ist als ein gluot,
diu ist uns als ein balsamsmac.
dâ von uns niht geschaden mac.
uns ist dhein durst bî,
swie nâhen uns daz wazzer sî.
noch kan sô süezez niht ensîn,
als diu kleinen voglîn
singent dâ ir süezen sanc.
dâ von diu zît ist niht lanc,
wan tûsent jâr ist ein tac,
wan ez niht süezer wesen mac.
heiâ wie mangen süezen dôn
singent diu kleinen voglîn schôn
hie bî uns in dem paradîs!
bî den sô werd wir nimmer grîs.
mit êren sî wir hie vil wol,
sît unser lîp ist freuden vol.>
do bevalch in got der reine
daz paradîs gemeine.
er sprach zuo in:< sît ich bin got,
sô sült ir leisten mîn gebot,
wan ir habet wîse sinne.
der lât iu niht zerinnen.>
er sprach zuo in vil schôn:
< ditz paradîs sî iuwer lôn.
dâ von, adam, bevilch ich dir:
den einen boum lâ mir -
di andern sîn dir undertân -
und tuo daz ich gesprochen hân,
wan izzest dû den apfel rôt,
sô muost dû wærlîch ligen tôt.>
dô sprach adam:< herre mîn,
swaz dû wil daz sol sîn.
dû bist mîn herr und mîn got.
ich leist geren dîn gebot.
ich nim daz leben für den tôt,
wan mich twinget grôz nôt.
ich wil sîn bî der voglîn sanc,
wan vil süez ist ir klanc,
der ûz ir werdem munde gât,
wan ez in wunniclîch an stât,
ir lieplîchez singen.
swan ich sich her für dringen
die schoenen bluomen ûz dem gras> - -
hei wie schoen der vîal was!
und ouch die liehten rôsen rôt,
die stuonden als in got gebôt,
der klê und ouch die liljen wîz,
als ez got worht mit flîz -,
< der smac der von in gêt
und daz obz daz ûf dem boume stêt,
der smeckt als der balsam schôn.
daz gît dir got und mir ze lôn>
sprach er zuo sînem wîbe.
< freud hab wir an dem lîbe.
wie mac uns immer missegên,
swenn wir vor unserm trehtîn stên,
der uns sô schôn beschaffen hât
ân aller hant missetât?>
dô gie adam und evâ lîs
ze tal in dem paradîs.
dâ was in ân mâzen wol,
wan si wârn ganzer freuden vol.
dô hêt ouch lucifer vernomen,
daz adam und evâ was komen
in das paradîse,
do gedâht er in manger wîse,
wie er adam und evam
bræht von irr gehôrsam.
er hiez im bringen sîn gesellen.
schalkeit kund er snellen
an manger hant dingen.
nâch bôsheit kund er ringen
beidiu tac unde naht.
daz was sîn freud und sîn aht.
er was geheizen sathanas,
wan er ein boeser wiht was.
dô in lucifer ersach,
wie güetlîch er wider in sprach:
< sathanas, lieber friunt mîn,
dû solt von mir enpfangen sîn.
ich wil dir klagen mîniu leit,
diu mîn lîp unsanfte treit.
got hât gemachet einen man,
dem wil er daz pardîs lân,
im und sînem wîb evâ.
diu selb sol ouch belîben dâ.
daz ist mir leit und ungemach.>
alsô er wider in verjach:
< sathanas, nû tuo schîn,
ob dû ein schalc mügest gesîn,
und var zuo adâmen
und sæ dînen sâmen,
alsô daz evâ und adâm
in dem pardîs iht bestân.
nû var, vil lieber sathanas,
rât adam und even daz,
daz si daz bot zerbrechen,
und wir uns an in rechen.>
dô sprach der tiufel sathanas,
der ein trugnære was:
< lucifer, lieber meister mîn,
ir sült des vil gewis sîn,
daz adam nindert ist sô wîs,
ich bring in ûz dem paradîs.
ich tuon dir wærlîch bekant,
ich wil varn in den serpant,
sît si schôn gêt ûfgereht,
reht als ein kerz sleht.
dar inn wil ich erwerben wol,
daz ich si beid verrâten sol,
even und ouch adâmen.
ich teil in mînen sâmen
mit, alsô daz adam
entrinnet her ûz mit scham.
daz weiz ich sicherlîchen wol,
wan ich bin aller untriun vol.
dâ von rât ich froun evâ,
daz si niht lenger dâ
belîbent in dem paradîs,
swie karc si sint und swie wîs,
sît si mit ir sinnen
wellent unsern kôr gewinnen,
als dû mir selb hâst geseit.
daz hân ich für ein wârheit.
si wellent mit irn witzen
unsern kôr besitzen,
dâ von wir vorstôzen sîn
von dem heiligen trehtîn.
ich wil ir trahten understân.
ir freud diu muoz ende hân.
si müezen ezzen den tôt.
ich bring si schier in grôz nôt.>
dô lucifer dô erhôrt
sathanas des tiufels wort,
er sprach:< gesell, lieber kneht,
wirp mir und dir die botschaft reht.
sô gib ich dir ze lône
die fiurînen krône
und tuon dir sicherlîchen kunt,
ich setz dich in der helle grunt
und gib dir, liep geselle,
halp mîn grimmige helle.>
dô sprach her sathanas,
dem alsô verfluochet was:
< versmâhet mir die gâbe,
sô wær ich ungehabe,
wan in die hell kumt werlt vil,
die ich gern mit dir teilen wil.>
dô fuor er zuo dem paradîse
in einer slangen wîse.
hei wie er umbe rant,
unz er froun even vant!
dô er froun even ersach,
ein wort er hinz ir sprach
sanft unde lîse:
< sît ir frou in dem paradîse
und über daz obz al eine,
und iuwer wirt gemeine,
wie wol dir dann ist geschehen,
solt dû die schônheit teglîch sehen!>
dô sprach evâ diu rein:
< jâ ich bin frou al ein
über daz paradîse.
dâ von bin ich wîse
und pfleg sîn alles gemeine
wan des boumes eine.>
< wer hât den verboten dir?
daz solt dû, frou, sagen mir.>
< daz hât der almehtig got.
dar an lît sîn gebot.>
< war umb hât er daz getân?
daz solt dû mich wizzen lân.>
< daz tet er durch min selbes nôt:
æz ich daz obz, sô wær ich tôt.>
dô sprach her sathanas,
der in der nâtern beslozzen was:
< du geloubest an got stæte,
sîn wort und sîn ræte,
und hâst ez für ein wârheit.
ez wirt dir noch her nâch leit.
ich bin ein nâter triuwen vol.
daz solt dû mir gelouben wol,
daz ich durch lieb noch durch neit
breche mîn wârheit.>
alsô sprach si an der stat:
< weist, umb wiuz verboten hât
dîn meister über daz paradîs?
daz dû iht werdest alsô wîs
als er an der selben stat:
dar umb er dirz verboten hât.
dû wærest als schoen sam er ist
zwâr in vil kurzer frist:
dar umb hât er ez getân.
des solt dû dich an mich verlân.>
dô sprach evâ daz wîp:
< sam mir sêl unde lîp,
west ich daz für ein wârheit,
swem ez wær liep oder leit,
ich wær dar zuo alsô kluoc,
daz ich des obzs æz genuoc.>
dô sprach diu nâter:< gloub mir daz,
dir mac nimmer werden baz.
brich den apfel an der stunt
und iz ir einen in den munt
und brinc den andern dînem man,
sô wirt er wunniclîch getân
und traget die öbristen krôn
vor got in dem himel schôn.
sô habt ez himel und paradîs.
allerêrst sô sît ir worden wîs.>
evâ geloubt der nâtern dô.
des wart si trûric und unfrô.
si brach einen apfel dâ,
adames wîp frou evâ,
und az in an der selben stunt
und tet daz ouch adâmen kunt.
si sprach:< ich hân mich wol bedâht,
ich hân dir einen apfel brâht,
den schoensten den ich indert vant.
bî dem sô tuon ich dir bekant,
daz er ist bezzer dann golt,
wan ich bin dir mit triuwen holt.
lieber adam, nim in in den munt,
sô wirst dû an der selben stunt
vor allem ungelücke vrî.
sæld und heil wonet dir bî,
und wirst zwar als wîse
als der beschuof daz paradîse.
diu nâter hat mir daz geseit
für die ganzen wârheit.>
dô sprach ez adam zehant:
< wâ wart ez dir bekant?
ôwê! wâ hast dû ez genomen?
von wannen ist ez dir bekomen?>
si sprach:< adam, daz sag ich dir,
wil dû ez gelouben mir.
ab dem boum nam ich in drât,
den uns got verboten hât.>
dô sprach ez adam:
< izz ich daz obz, sô lîd ich scham
und hiet zerbrochen daz gebot,
daz mir verbôt der liebe got.
daz wil ich niht zerbrechen.
waz sold ich an mir rechen?
sold ich umb disen apfel rôt
lîden den bitterlîchen tôt?>
dô sprach ez frou evâ:
< swîc und iz den apfel sâ,
und brichest dû hiut daz gebot,
sô wirst dû schoener dann got.
daz weiz ich von der wârheit,
swem ez sî liep oder leit.
solt ich niht lieber frou sîn,
und daz der himel wære mîn
und ouch daz paradîse,
sô wær ich vil unwîse.>
vil dick si wider adam sprach,
dô si den apfel an sach:
< adam, dû bist ein vorhtic man,
dâ von maht dû niht êre hân.
des muost dû haben mînen haz.
wem solt ich êrn gunnen baz
dann mîn selbes lîbe?
die êr ich niht vertrîbe.>
adam vorhticlîchen sprach:
< und ist daz ich lîd ungemach
daz ist von dîner schulde
verlius ich gotes hulde.
swaz mir dâ von mac geschehen,
des wil ich vor got verjehen,
daz ez von dînen schulden vert,
wan uns beidiu nieman nert.
wir müezen umb die schulde
verliesen gotes hulde.>
daz wîp evâ aber sprach:
< dû lîdst dar umb niht ungemach.
hab ez für die wârheit,
daz ich dir vor hân geseit.>
dô sprach ez aber adam:
< wir müezen beidiu lîden scham.
nû gip mir her den apfel rôt.>
gegen dem mund er in bôt
und az den apfel dô zehant.
dô wart im an der stat bekant
beidiu scham und ungemach.
wider even er ûz zorn sprach:
< evâ, waz haben wir getân?
unser beider êr muoz zergân.>
dô er der scham wart gewar,
dô brach er ûz dem kopf daz hâr,
wan er schrei mit grimme
mit vil lûter stimme:
< ôwê mir armen diser nôt!
ich hân den bitterlîchen tôt
gerüeret an mit mîner hant.
evâ, ich bin von dir geschant,
wan dû vil übel hâst getân.
daz gebot daz ich zerbrochen hân
daz kumt von dîner schulde
daz ich verlius gotes hulde.
nû muoz ich decken mîn scham,
ich vil armer man.
daz hân ich allez von dir.
got müez mich an dir rechen schier. nû hab mit mir dise nôt, dû hâst als ich verdient den tôt. wir wæren ê nie tôt gelegen und heten gehabt gotes segen.
in dem pardîs wær wir bliben,
dâ hiet uns nieman von getriben.
besich, wie wir gevarn hân,
ob wir iht übel haben getân.
ginc hin und brich uns bêden krût,
daz wir verdecken unser hût,
und bint uns wedel für die scham.>
alsô sprach her adam:
< wie bin ich worden ze spot!
ich wil mich bergen vor got,
wan ich fürht sêr sînen zorn.
siht er mich, sô bin ich vlorn.>
daz wort adam dicke sprach,
sô er froun evam an sach:
< âwê vil armiu evâ,
waz ræch dû an uns beiden dâ,
daz dû mir bræch den apfel rôt,
dar an ich hân verdient den tôt?
daz ist mir ân mâzen leit,
wan ich muoz lîden arbeit
und vil grôzen smerzen
an lîb und an herzen.>
ir red, ir werc wart bekant
dem vil süezen heilant.
der kom dar vil lîse
in daz schoen paradîse.
er sprach:< adam, wâ bist hin?
war kom dîn wîsheit, dîn sin,
daz dû zerbræch daz gebot,
daz dir verbôt dîn werder got?>
mit riuwen gienc her für adam
und evâ mit grôzer scham.
dô adam got selben sach,
ein wort er bermeclîch sprach:
< genâd, herr>, sprach adam,
< ich hân die gehôrsam
zerbrochen und ouch mîn wîp.
erbarm dich, herre, übr mînen lîp,>
adam wider got verjach.
ein wort er dô mit jâmer sprach:
< herr, dô ich dich erhôrt
und dîn zorniclîch wort,
dô west ich daz ich was verlorn
und barc mich vor dînem zorn.>
des antwurt im got zehant,
dô er in nackent vant:
< waz gie des, armer, dich nôt,
daz dû verdienet hâst den tôt
und dir ist doch gewesen wol?
dîn lîp muoz werden leides vol.>
ûz grôzem jâmer sprach adam:
< herr, dar umb lîd ich scham.
mir riet ez daz wîp mîn.
herr, lâ dînen zorn sîn,
wan ich bin, lieber herre mîn,
betrogen von der rede dîn.
herr, bî dîner hulde
jâ hân ich niht vil schulde.
mir riet ez evâ mîn wîp.
ze riuwen müez ir ir lîp
werden an dirre stunt.
diu unsæld wart mir von ir kunt.>
dô sprach got hinz evâ:
< war umb hâst dû verrâten sâ
dînen man und dînen lîp?
zwâr dû bist ein armez wîp,
daz dû verriet dînen man.
dû hâst vil übel getân.
wâ von ist ez zem êrsten komen,
daz dû daz obz hâst genomen,
dâ mîn gebot an lac?
dar umb dû mangen leiden tac
muost lîden, grôzen smerzen
an lîb und an herzen,
wan dir verfluochet müez sîn
ûf dem ertrîche mîn:
adam dîn herr müez wesen.
ân in sô mügest dû niht genesen.
dû müezt ouch heizen sîn wîp.
an maht, an kraft sî dir der lîp
krenker dann er im sî:
elliu krancheit sî dir bî.
der fluoch sî hiut dîn:
undertân müezt dû im sîn.
als er dich mit ruoten welle bern,
sô mügest dich sîn niht erwern,
und alz daz von dir künftic sî,
diu sîn des fluoches niht frî,
daz einem ieslîchem man
sîn wîp müez wesen undertân.
daz hâst dû in verdienet zwâr.
si füeren in der engel schar.
alliu wîp und alliu kint,
diu her nâch dir künftic sint,
diu müezen dîn engelten.
si geniezent dîn vil selten.
noch tuon ich dir einen fluoch,
den man her nâch an diu buoch
schrîbet durch rehter klage nôt,
wan von dem fluoch lît manic wîp tôt,
diu wol nâch wunn hiet gelebt
und nâch freuden hiet gestrebt,
ob dû daz obz hetest vermiten.
diu werlt wær mit guoten siten
gewesen in dem paradîs;
nimmer wær si worden grîs,
wan ir wær gewesen wol.
ir lîp wær aller freuden vol,
wan alliu kleiniu kindelîn,
diu geborn solden sîn,
diu wærn geborn âne smerzen
an lîb und an herzen,
daz muoter und ouch kindelîn
dhein leit kund geschehen sîn
von der geburt natouwer.
nû müez si dir ein schouwer
werden und allen wîben.
diu müezen vertrîben
ir geburt mit jæmerlîchen siten,
sît dû daz obz niht hâst vermiten.>
dô sprach evâ:< herre mîn,
dû solt mir genædic sîn.
diu slang hât verrâten mich,
herre got, daz klag ich
dir und dîner gotheit,
dâ von ich nû arbeit
lîd und vil grôz nôt,
dâ von ich muoz ligen tôt.
dâst von der slangen geschehen,
daz muoz ich von wârheit jehen,
sol ich von den genâden sîn -
nein! vil lieber trehtîn.>
dô sprach got der rîche
vil gar zorniclîche:
< diu nâter hab den fluoch,
daz ir nieman enruoch,
und werd als eislîch getân,
daz beidiu wîp unde man
und allez daz ûf erde
von wîben geborn werde,
dem sol diu nâter sîn unwert.
beidiu mit kolben unde swert,
mit steinen und mit stecken
süllens die nâtern wecken
alsô ungefuoge,
daz si sîn hab genuoge,
und süllen ir ouch vâren
immer bî irn jâren.
si gie als ein kerz sleht
ze allen zîten ûfgereht.
ich wil ir einen fluoch geben,
daz si immer bî ir leben
müg ûfgerihtes gên;
si müez ûf irr brust stên
umb ir boese missetât,
die ir lîp begangen hât.>
dar nâch sprach got der guote
ûz vil frîem muote
zuo dem engel cherubin:
< ginc zuo adam hin,
ginc zuo even, nim daz swert
und trîp si ûz, des sint si wert.>
dô gie der engel zehant,
da er adâmen und even vant.
er sprach:< evâ, nim dînen man,
ginc ûz, dû bist vertân. niht lenger sült ir iuch sûmen, daz paradîs sült ir rûmen.>
dô er daz wort vollengesprach,
adam den engel an sach.
sîn varb sich verkêrte.
sîn leit sich vast mêrte,
wan im vil übel geschach,
dô der engel wider in sprach:
< dû solt dich niht sûmen,
daz pardîs solt dû rûmen.>
dâ mit treip der engel wîs
adam und even ûz dem paradîs.
er sprach:< adam, unsælic man,
dû solt niht lenger hie bestân,
wan got hât dich verfluochet,
daz er dîn niht enruochet.>
dô er dô her ûz gie,
ein riuwe er in sîn herz vie,
wan er ein zornige red vernam,
dô er her ûz gegangen quam,
wan cherubin, der engel guot,
sprach ûz frîem muot:
< dir enbiutet got und dînem wîb,
daz ir verdienet mit dem lîb
mit sweiz iuwer teglîch brôt,
daz iu gê für des hungers nôt.
der fluoch sî even und adam
und sîner afterkunft alsam.
adam, diu nôt, diu arbeit,
diu all der werlt ist ûf geleit,
daz ist daz dû, unsælic man,
wær dînem wîb undertân
irr ræt und ir gebotes
noch mêr danne gotes.
dâ von bist dû von schulden
von unsers herren hulden.>
daz buoch uns von im seit,
daz adam vil tiuwer kleit
und ouch sîn wîp evâ,
daz sölcher jâmer aldâ
sit noch ê wart vernomen,
wan si wârn nâhen komen
von irn sinnen sicherlîch,
wan irr klag was niht gelîch.
ez was ouch evâ und adam
niht beliben âne scham
wan siben wîl - daz ist wâr,
daz sag ich ân zwîfel gar -
in dem paradîse -
dâ von wârn si unwîse -,
ê daz si ûz wurden getriben.
niht lenger wârn si dâ beliben.
merk, ob daz niht wære
ein kurz wîl ân swære,
wan ein ieglîch tac
niht lenger wîl gehaben mac
wan zwelf. daz ist diu wârheit.
daz predigt man uns und seit.
der zwelf wurden in siben ze wîz.
dô rûmten si daz paradîs,
evâ und ouch adam,
mit jâmer und mit scham.
adam daz wort vil dicke sprach:
< ôwê! des leiden ungemach,
daz ich daz pardîs rûmen sol,
dâ mir inn ist gewesen wol!
ich hân dâ wunn sô vil verlân,
daz ich sîn niht gesagen kan.>
dô gie adam der guote
mit trûrigem muote
ûz dem paradîse
vil drât und niht lîse,
wan in der engel jeit.
den jâmer er vil dicke kleit.
vil dick er hinder sich sach.
ein wort er jæmerlîchen sprach:
< ôwê! daz ich sô stæte
volget even ræte!
dâ von bin ich von schulden
von unsers herren hulden.
evâ, waz hâst dû getân!
süll wir nû blôz und nackent gân
und decken uns von schame nôt
immer unz an unsern tôt?
nû derret uns die hût der wint.
sô wir nû beidiu gewinnen kint,
ôwê! wie sol den geschehen?
vil jâmers müez wir an in sehen.>
dâ mit gedâht adam,
wie er verdaht sîn scham.
der schâf hiez er mit noeten
ein michel teil toeten.
diu vel er an sich hienc.
nû merket, wie er gienc!
daz fleisch er an den stunden
warf sînen hunden.
er sprach:< mîn freud ist al dâ hin,
wan ich vil gar ân sinne bin,
und bin ouch worden gar unwîs,
sît ich schiet von dem paradîs.
ôwê der süezen voglîn sanc,
da bî tûsent jâr niht wær lanc!
die wîl ich in dem pardîs lac,
driu tûsent jâr was niht ein tac.
ôwê der liehten bluomen schîn,
vor den ez naht niht mac gesîn!
wan die bluomen sint sô lieht,
daz dâ nieman vinster siht.
da was ich mit aller freude bî,
swie mir nû verfluochet sî.
evâ, daz hân ich von dir vlorn.
des muoz ich lîden gotes zorn.
ôwê! daz got der rîch
gegen mir wart zorniclîch,
dô er dich mir ze wîbe
gap! wê dînem lîbe!
nû hab ein trûrigen muot,
sît dû niht freud hêtst für guot.
ich muoz ouch trûren mit dir.
got müez mich an dir rechen schier!
mich hungert, des tet ez ê niht.
ôwê der jæmerlîchen geschiht!
mich dürstet nû, des was ich frî.
jâ wæn ich mir verteilet sî.
ich hab nû niht, daz ich mich lab.
mîn hût ist swerzer dann ein rab
und dicker dann ein rinderhût.
daz hân ich von mîner brût.
got hêt uns bêden êr gegeben,
dâ begund si wider streben. -
nû lîd mit mir die arbeit,
di dû uns beiden hâst bereit.
doch kan ich niht vergezzen,
well wir für hunger ezzen,
sô müez wir arbeiten
und uns dar zuo bereiten.>
dô sprach evâ:< adam, nû sprich,
swaz dû wil, daz tuon ich.>
si giengen arbeiten beide
in holz und in heide,
daz in beiden tet vil wê.
si ruoften beidiu dick< ôwê!
vil werdez paradîse!
wie sanft und wie lîse
wir dar inn sîn gewesen!
des müez wir beid nû entwesen.>
dô sprach ez her adam:
< disiu arbeit und diu scham
und dar zuo alle smerzen
an lîb und ouch an herzen,
daz kom von dînem râte.
dîn klagen ist ze spâte
und ouch daz mîn besunder.
doch klag ich ein wunder,
daz diu afterkunft mîn
an disem obz sol schuldic sîn,
und klag ouch daz obz gemeit,
daz uns vil dick was bereit.
swann ich des einn apfel truoc,
sô hêt ich aller hant genuoc.
ir geloubet endiclîche,
daz ûf dem ertrîche
der wunn kan niht gelîch sîn,
sô diu kleinen voglîn
singent in dem paradîs,
der stimm ist klein, lût und lîs.
die freud muoz ich alle lân,
wan mir sîn got niht engan.>
do gedâht adam und evâ,
wie si sich ernerten dâ,
wan si gewunnen kint genuoc,
diu evâ alliuh ein truoc,
zwên und drîzic sün guot
und als manic tohter wol gemuot.
dô adam diu kint all an sach,
wider sîn wîp er dô sprach:
< wir süln die werlt niht lân zergân.>
alsô sprach froun even man:
< diu kint süll wir zesamen kêrn,
daz sich diu werlt müg gemêrn,
und daz si kint zesamen bringen,
diu nâch gotes hulde ringen
baz dann wir haben getân.
diu werlt sol niht zergân.>
der red wart frou evâ frô.
diu kint kômen zesamen dô
und gewunnen kint genuoc,
der ieslîchz sîn muoter truoc.
dô wart diu werlt gemêrt,
als si ir vater lêrt.
diu êrsten kint diu evâ truoc,
diu wârn in beiden liep genuoc.
daz wurden zwên degen hêr.
des lobten si got vil sêr.
ir namen wurden dô bekant.
der ein wart abel genant.
der ander der hiez cain,
der selb hêt vil boesen sin.
eins tages adam gedâht,
daz er ze himel brâht
ein opfer daz got zæme
und ouch für wird næme.
ein kalp er verbrant.
den rouch er ze himel sant.
daz tet er got ze êrn
und begund daz ouch lêrn
sîniu kint, den selben sin,
abel und ouch cain,
daz si got opfern solden
schôn als si wolden.
er sprach:< ein opfer sendet got!
ir sült ouch leisten sîn gebot
baz dann wir getân hab,
und gestêt des nimmer ab,
und volget ouch niht stæte
iuwer wîbe ræte,
als ich ê selb hân getân.
daz ich daz pardîs hân verlân,
daz geschach von mînem wîb.
wê geschech irem lîb!>
diu kint lernten den sin,
abel und ouch cain.
do brâht abel al eine
ein opfer, daz was reine.
ein lamp er dô verbrant,
gegen himel er ez sant.
er sprach:< herr, reiner got,
ditz ist dîn opfer und dîn gebot.
besich, herr, wie ez dir gevall.
ich nam daz best in mînem stall.>
dar nâch kom cain gegân:
< herr, mîn opfer daz sich an.>
zehant brant er einen schoup.
der rouch vast gên himel stoup.
daz was abeln swær,
daz er sînem schepfær
ein sölich opfer hêt verbrant
und ez ze himel hêt gesant,
und daz er daz an sach.
wider cain er dô sprach:
< cain, lieber bruoder mîn,
dîn opfer solt wol bezzer sîn.>
des antwurt im cain zehant dô,
wan er der red was unfrô,
er sprach:< abel, dîn gespotheit,
diu wirt dir ûf mîn triuwe leit,
wan sol ich dhein wîl leben,
dîn hût muost dû dar umb geben.>
dô sprach aber gotes kneht:
< dû tuost mir wærlîch unreht,
wan ichz in triuwen hân getân.
dâ von solt dû den zorn lân.>
cain hêt untriuwen vil.
er sprach:< den zorn ich lâzen wil,
den ich, bruoder, gegen dir hân.
wol dan! wir süllen ze velde gân.>
dô sprach abel:< bruoder mîn,
swâ dû wil, dâ wil ich sîn.
dû bist mir liep von herzen.
ich wünsch dir freud, niht smerzen.>
dâ mit giengens beide
ûf ein schoene heide.
vil lieplîch abel mit im gie.
cain einen kolben gevie
und sluoc den bruoder an den nac,
daz er an der erden lac.
alsô daz mort dô geschach,
wider sich selben er dô sprach:
< den spot den dû mir hâst getân,
wie wol ich dir den vergolten hân!
du gespotest nimmer mêr mîn.
ich wil vrî vor dir sîn.>
dô west got der rîche
daz mort sicherlîche.
er sprach:< sag dû mir, cain,
wâ ist dîn bruoder abel hin?>
cain antwurt dô,
wan er was trûric und unfrô,
er sprach:< vil lieber herre mîn,
sîn hüeter mac ich niht gesîn.>
daz was ein stimm diu daz sprach
und wider cain verjach -
ûz den wolken sprach si her,
des erkom cain vil sêr -,
si sprach:< waz hâst dû getân?
dîns bruoder bluot rüeft mich an.
war umb hâst dû in erslagen?
sîn sünd muost dû für in tragen.
der fluoch müez werden dîn
ûf dem erdrîch mîn.>
cain wart ân mâzen leid
bî der stimm ûf der heid.
die bêd wârn diu êrsten kint,
diu von evâ geborn sint.
ez was unbillîch genuoc,
daz ein bruoder den andern sluoc.
diu andern kint besunder
diu funden michel wunder:
weben, smiden, mangen list,
der mangen liuten frömd ist,
zimmern unde buochstaben,
als wir si noch von in haben,
frömdes listes vil und gnuoc.
si bouten daz daz ertrîch truoc
in wald, in veld, in wert,
daz sich diu werlt dâ von ernert.
vil mangen list man dâ vant.
ir erb gie über alliu lant.
dô cain sînen bruoder sluoc,
den doch ir beider muoter truoc,
dô was abeln gezalt,
er wær zwei und drîzic jâr alt,
dô daz vil bitter mort geschach
in einem tal, daz er got sach.
daz tal was damascus genant,
dâ man abeln tôten vant.
ez hêt ouch evâ und adam
einen sun alsô lobesam.
enoch sô was er genant,
dem lieben got wol bekant,
wan er was ein heilic man,
als ich von im gelesen hân.
got selb gap im den wîstuom,
daz er was biderb und frum,
wan er lebt nach gotes lêr,
des gewan er frum und êr.
got tet im die wîsheit bekant,
daz er die êrsten buochstaben vant,
wan in diu wîsheit dar zuo truoc,
daz er selb schreip buoch genuoc.
dar nâch über manic jâr
enpfalch im got offenbâr,
wan er was gegen got wîs, -
daz er im daz paradîs
enpfalch und dar în liez,
da er sînen vater ûz stiez
und sîn muoter evam,
si beidiu mit vil grôzer scham.
da besaz er mit guotem sinn
und ist ouch noch dâ inn.
ich sag ouch daz ân allen wân,
enochs alter ich geschriben hân:
driu hundert und sehs und sehzic jâr -
also hân ich gesagt sîn alter gar -,
diu enoch lebt mit schoener wîs,
ê er kom in daz paradîs. driu hundert jâr lebt er ân wân, als ich ez vant geschriben stân, und dar zuo sehs und sehzec jâr. nû hân ich iu gesaget gar sîn alter und sîn werde wîs, ê er kom in daz paradîs.
adam der hêt ein tohter guot,
diu was biderb und wol gemuot.
neoma sô was si genant.
ir tugent zieret alliu lant.
si was ouch frum an frümecheit,
wan alliu bôsheit was ir leit.
ab den schâfen schar si woll -
des wart ein michel knoll -
unde vant den list zehant,
als ich ez geschriben vant:
diu selb frou zeisot unde span,
unz si ein wullîn tuoch gewan.
den list vant diu frouwe guot.
des wart der vater wol gemuot.
dannoch vant si einen list,
der mangen liuten nütz ist:
weben si ze dem êrsten vant
und macht die gespunst zehant
ze tuoch, als ir wol zam.
si sprach:< vater mîn adam,
ich bin dir ie gewesen trût,
des wil ich, vater, dir dîn hût
hüllen unde decken,
wan si sol dir niht blecken.
nim daz tuoch daz ich hie hân,
dû solt niht lenger blôz gân.>
durch daz tuoch si im ein loch sneit.
niht anders wart der roc bereit.
dheinen gêrn man dar inn vant
noch dheinen ermel man da erkant,
wan ez was dannoch ân swær
in der werlt dhein snîdær.
daz wort adam dicke sprach,
dô er den roc an sach:
< nû lôn dir unser trehtîn!
tohter, ich wil dir holt sîn
mit vil ganzen triuwen.
ez sol dich niht geriuwen
diu gâb di ich von dir hân.
dû hâst vil wol an mir getân.>
diu tohter zuo dem vater sprach:
< noch hân ich einen ungemach,
daz ich den roc sich offen stân,
den ich dir selb gegeben hân,
ze den beiden sîten sîn.
daz gêt mir an das herze mîn.
des hân ich funden einen list,
jâ wæn ich er dir guot ist.>
si gie dâ si ir spindel vant
und spîlt im zuo den roc zehant.
daz dûht in ein sæligiu vart,
daz sîn roc dô ganz wart.
den list man dannoch niht vant
daz man di arm unz ûf di hant
daht mit dem selben tuoch.
er hêt ouch dannoch dheinen schuoch.
dô unser vater her adam
den êrsten roc an sich genam,
gên der tohter er dô sprach:
< dû hâst mir mîn ungemach,
tohter, ein michel teil benomen,
sît dû mir ze staten bist komen,
daz ich sol decken mîn scham.>
alsô sprach her adam:
< sich, liebiu tohter, dise wat,
wie reht wol si mir an stat!
daz hân ich von den triuwen dîn.
sô dû sælic müezest sîn,
swenn ez dir selb liep sî,
sô sî dir alliu freude bî!>
dô diu tohter dô gehôrt
des vater getriuwez wort,
si sprach:< vater, gehab dich wol!
ich gib dir, als ich tuon sol,
ein guot tuoch von woll.
des muoz sîn ein guot knoll.
daz schir ich ab den schâfen.
ich wil dester minner slâfen
und wil ouch niht erwinden,
ich geb dînen kinden
und ouch dir selb guotiu kleit,
des bin ich dir wærlîch bereit.>
dô sprach adam der guot:
< got hab dich in sîner huot, daz dû mich also decken wil, des hân ich von dir êren vil
und dar zuo diu kint mîn,
diu süllen dir dienent sîn.
got durch sîn güete
dir sêl und lîp behüete.>
adames sun der fünfte vant -
jobel sô was er genant -,
daz er im und sînem wîb
bouwet mit sînem lîb
ein schoen hûs, des muoz ich jehen,
wan vor nie dheinz wart gesehen.
des wurden sîn bruoder vrô,
daz er den list hêt funden dô.
des wurden sî wol ze muot
unde lobten got den guot.
cain, adames êrstez kint,
der vant list die frömde sint,
wan er bowet die êrsten stat
vil gar ân alle missetât.
diu wart von im enos genant,
wan er den list alrêrst vant
und herr in der stat wart,
daz er die bürgtor verspart,
wan alle die di dar inn wârn,
die muosten sînes willen vârn,
beidiu wîp unde man:
diu wârn im alle undertân.
der sehst sun, adames kint,
der vant list die frömd sint:
musicam die vant er,
der selb degen alsô hêr.
diu ist ein kunst alsô guot,
daz si der pfafheit frum tuot,
wan die begeben liute
schrîbent an die hiute,
wan si den dôn nâch singent,
di nâch gotes hulden ringent.
der sibent sun hêt starken sin,
der was genant tubalcain.
daz sag ich für die wârheit,
er vant ein kunst, dâ von man seit
immer, wan si frömd ist.
ez was zwâr ein nützer list.
smiden er ze dem êrsten vant,
als ez hiut ist bekant.
daz dûht ein michel wunder,
daz er die kunst besunder
hêt funden, diu sô nütz ist.
daz dûht die liut ein starker list.
daz wizzet sunder wân:
des listes niemen enbern kan.
daz buoch tuot uns bekant,
daz man zen zîten liute vant,
als uns diu korônik seit,
die wârn unmâzen breit
und wâren drîzic dûmellen lanc.
si hêten engstlîchen ganc.
dô adam wart gezalt,
er wær niun hundert jâr alt
und ouch drîzic jâr dar zuo,
dô wart er kranc spât und fruo.
dô wolt im an gesigen der tôt,
wan in der krancheit gie nôt.
er sprach zuo sînem sun:< ginc her!
sun, dû weist niht wes ich ger.
nû lâ mich dir enpfolhen sîn
und tuo daz durch den willen mîn -
gedenk, daz ich dîn vater bin -
und ginc zuo dem pardîs hin.
dâ vindest dû den engel sitzen.
zuo dem sprich mit witzen:
iu enbiutet, lieber herre mîn,
mîn vater den gebresten sîn,
daz er vil krancheit an im hât
an einer ieslîchen stat.
an sînem lîb über al
rüert in sîn krancheit âne zal.
sîn lîp ist jæmerlîch gestalt
und ist ouch ân mâzen alt.
er bitet iuch, lieber herre, sêr,
daz ir ez tuot durch iuwer êr,
daz ir im sendt ein apfel rôt -
sô læt in frî noch der tôt -
ûz dem paradîse,
sô wirt er kreftic und wîse.>
dô der sun erhôrt
des vater kleglîchiu wort,
dô gie er vil drât,
als in sîn vater bat,
zuo dem paradîse.
dâ vant er den engel wîse,
als im sîn vater hêt geseit.
daz was diu ganz wârheit.
zuo dem engel er dô gie.
der engel in vil schôn enpfie.
< genâd, herr,> sprach der man,
< ûf genâd bin ich her gegân.
mîn vater hât mich her gesant,
adam sô ist er genant.
er bitet iuch, lieber herre mîn,
daz ir iu lât geklaget sîn,
daz er vil krancheit an im hât.
sîn leben kumberlîchen stât.
des bitet er iuch flîziclîchen
durch got den vil rîchen,
daz ir im sendt der epfel einen -
und nimmer mêr dheinen -,
der fruht ûz dem paradîs,
sô wirt er kreftic und wîs.>
dô sprach der engel guot
ûz vil frîem muot:
< gesell, lâ dir niht wesen leit.
ich wil dir sagen die wârheit:
zuo wiu ist im der apfel rôt?
so du zuo im kumst sô ist er tôt.>
dô er erhôrt die wârheit,
die im der engel hêt geseit,
dô gâht er heim balde
in holz und in walde,
unz er kom heim mit grôzer nôt.
dâ vant er sînen vater tôt,
als im der engel hêt geseit.
daz was diu ganz wârheit.
als er den vater tôten vant,
sînen lîchnam er zehant
nam und bestatet in an der stat,
reht als in sîn wille bat,
in einem tal daz er dô vant,
daz was calvarie genant.
dô er dâ in der erde lac
beidiu naht unde tac,
dô wart er ûz gegraben sider
und wart vil schôn bestatet wider,
wan ouch sîn gebeine
wart allez gemeine
gefüeret in ebrôn
und wart ouch dâ bestatet schôn,
wan ez gotes wille was,
als ich an dem buoche las,
wan von dem selben ertrîch
hêt in got vil sicherlîch
gemacht mit sîn selbes hant,
der vil süez heilant.
zuo dem selben ertrîch
muost er werden sicherlîch
und muost ouch ân alle wende
erbeiten der urstende.
ich wil iu bescheiden:
adam was ein heiden.
sin sêl muost lîden scham
umb sîn ungehôrsam,
wan si ze hell muost varn -
dâ maht si sich nicht vor bewarn -
und muost dâ sîn fünf tûsent jâr.
nû hân ich iu gesaget gar
von adames sêl und von dem lîb
und ouch von sînem wîb.
diu muost ouch lîden die selb nôt
zwâr nâch ir beider tôt.
dar nâch wart got der werlde gram,
daz si niht was gehôrsam.
dâ von wolt er gedenken
und wolt di werlt ertrenken
und wolt ouch des niht enlân,
ez müest über die werlt gân
daz wazzer vierzic ellen hôch,
wan er ez schôn dar über zôch.
bî den zîten lebt ein man,
der selb was got undertân.
des genôz er als er solt,
daz im got was vil holt,
wan er in minnet sêr.
des gewan er frum und êr.
der selb was noê genant.
zuo im got einen engel sant,
ê daz daz wazzer quæme,
daz er sîn botschaft vernæme,
ob er leben wolde,
wie er gevarn solde.
der engel zühticlîchen sprach:
< ich tuon dir kunt den ungemach,
den all diu werlt lîden sol,
dar umb bewar dich wol.
got wil des dheinn rât hân,
er well die werlt lâzen zergân.
mit dem wazzer wil ers trenken.
des mügen si niht entwenken.
dâ von bewar dînen lîp
und nim zuo dir dîn reinez wîp
und dîniu kint gemeine.
diu süln ouch kiusch und reine
wesen, daz ist reht,
sît dû selb bist gotes kneht.
dar zuo gebiutet got dir,
daz dû bereitst ein arc schier,
und gebiutt dir dâ bî,
swaz in der werlt sî,
vogel, wilt unde tier,
der süllen wesen zwei bî dir.
dû solt ouch in der arc machen
stell mit wunderlîchen sachen,
beide vogelîn und tier,
daz ouch die bereit werden schier.>
dô noê erhôrt der werlde nôt,
daz si solt ligen tôt
gemeiniclîch alle,
daz dûht in gar ein galle.
er sprach:< vil lieber engel hêr,
ich fürhte gotes zorn sêr, des klag ich dir mîn grôze nôt. ich fürht, ich lig mit in tôt.
wan begrîft mich gotes zorn,
sô bin ich mit in gar verlorn.>
des antwurt der engel hêr:
< dû solt dir fürhten niht ze sêr,
wan got dir dînes lebens gan,
dâ von wil er dich leben lân.>
dô sprach er:< lieber engel hêr,
gip mir etlîch lêr,
wie all die friunt und mâge mîn
bî mir in der arc mügen gesîn,
dâ ich mich inn neren sol,
sô wirt mîn herz freuden vol.>
des antwurt dô der engel hêr:
< siben liut und niht mêr
süllen in der arc genesen.
selb solt dû der ahte wesen.
vier wîp und vier man:
nimêr süln in die arc gân.
daz ist diu gotes lêre.
dâ von lâ niht mêre
in der arc mit dir wesen,
ob dû selb wellest genesen.
ich wil dir sagen mêre:
got gît dir die êre
und ouch dar zuo die frist,
die wîl diu arc niht enist
bereitet von den handen dîn,
sô solt dû des gewis sîn,
daz diu werlt niht sol zergân.
si sol von got den fride hân
wærlîch gar unz an die frist,
daz diu arc bereit ist.
ich sag dir ouch an dirre stunt,
diu red sol nieman von dir kunt
werden, daz ist reht getân.
dû solt sie nieman wizzen lân.>
dô gie noê und trahte,
wie er ein arc machte,
diu guot und nütz wære
und ouch vil êrbære.
dar an worht er vil mangen tac,
als ich wol gesprechen mac,
wan er sie vil schôn bereit
in vierzehen jârn, als man seit.
dô si dâ schôn bereitet wart
nâch des engels zuovart,
dô was si wîz unde blanc,
drîer hundert dûmellen lanc
und hundert dûmellen wît.
an der selben zît
was ouch ir hoech gemezzen,
des wil ich niht vergezzen,
wan an der hoech hêt ir zal
fünfzic dûmellen über al.
dar nâch stuont ez unlanc,
unz der regen von himel dranc.
dô daz gesach her noê,
er sprach:< ich sûm mich niht mê.>
er hêt ouch allez daz bereit,
daz im der engel hêt geseit.
vogel, wilt unde tier,
diu hêt er in die arc schier
bereitet als er solde
und als got selber wolde.
dô gie der gar getriuwe man
hin für sîn hûsfroun stân.
er sprach:< vil wunderreinez wîp,
wil dû behalten dînen lîp,
sô solt dû in die arc gân,
niht lenger solt dû hie bestân.
nim dîniu werdiu kint mit dir,
und ginc in die arc schier,
und dîner werden kinde wîp,
daz si behalten den lîp.>
swaz noê hinz der frouwen sprach,
wie güetlîch daz von ir geschach!
si hiez si in die arc gên
und sprach:< ez sol dheinez stên
ûzerthalp der arc guot,
daz noê iht werd ungemuot.>
der ein des erlachte,
der red er niht enahte.
dô daz der vater ersach,
ein wort er zornclîch zuo im sprach:
< ginc, tiufel, drât dar in!
dû hâst nindert rehten sin.>
dô er daz wort volgesprach,
der tiufel wider sich selber jach:
< wol mich! mir hât erloubt noê,
daz ich in die arc gê,
die er gesegent hêt sô sêr,
daz dhein tiufel was sô hêr,
der in die arc moht komen.
nû hân ich williclîch vernomen,
daz er mich hiez dar în gên.
hie ûz wil ich nû niht bestên.>
mit im er dô hin în gie.
den man er bî dem arm vie
und wîset in an sînen gemach.
den tiufel dâ nieman sach.
dô slôz noê die arc zuo.
daz was an dem morgen fruo.
dâ sach er sîniu kint stân,
diu hiez er alliu für sich gân.
er sprach:< liebiu kint mîn,
ir sült iu lân enpfolhen sîn:
ir seht wol, wie diu werlt zergât
umb ir boese missetât.
nâch gotes hulden sült ir ringen
und sült zuo süntlîchen dingen
zuo iuwern hûsfroun niht gên,
weder sitzen noch enstên,
daz wir daz gebot iht krenken
und uns selb iht ertrenken.
ist ez wîp oder man,
daz daz gebot wil übergân,
ez wirt mir nimmêr als trût,
ich slach im ab hâr und hût
und ouch sîn fleisch gemeine
unz ûf daz gebeine.>
dô lobten si im stæte,
sîn gebot und sîn ræte
woldens gern behalten,
die jungen und die alten.
doch wolt er in gelouben niht,
si hieten mit ir wîben pfliht,
zesamen slîchens lîse.
daz understuont der grîse,
wan er in seit stæte,
swer behielt sîn ræte,
der besæz daz paradîs.
wær ieman sô unwîs,
der gotes bot niht wolde
behalten als er solde,
der solt nimmer mêre
dhein triu noch êre
zuo im gewinnen.
er sprach:< ich wil mit sinnen
iuwer triu versuochen,
ob got wil sîn geruochen.
seht, lieben kint, die grôzen nôt,
wie jæmerlîch diu werlt ist tôt
umb ir boese missetât,
di si gegen got begangen hât!>
dô lobten si gemeine,
si wæren kiusch und reine,
unz daz got der reine
sînn zorn liez gemeine.
dô leit er si besunder.
des nam si all wunder,
wan er si vast an sach.
daz wort er wider si dô sprach:
< daz hân ich dar umb getân,
daz ir niht sült zesamen gân.>
zwischen ir aller bett nider,
sæet er aschen, daz hin wider
ir dheinez möht zem andern gân,
er sæch ez an dem aschen stân,
den trit, den ir einez tæt
an dem aschen den er sæt.
er sprach:< ir wîp und ir man,
ir sült den aschen sehen an,
den ich hie ströuwen wil:
der hât tugent alsô vil,
daz ich die trit dâ sehen mac
ob ir bî naht oder bî tac
zesamen giengt; daz wær mir leit.
nu behaltet iuwer kiuscheit,
beidiu wîp unde man.
nû seht gotes zorn an,
daz in einer kurzen vrist
elliu werlt versunken ist.
ir sült ouch merken wie adam
und evâ mit vil grôzer scham
ûz dem pardîs wurden vertriben. -
si wærn vil gern dar inn beliben. -
daz kom von ungehôrsam,
daz in got wart von herzen gram,
wan er si drât und niht lîs
rûmen hiez daz paradîs.
gedenkt ouch an luciferum,
wie schoen er was unde frum.
der selb trugenære,
swie liep er got wære,
umb sîn grôz hôchvart
von himel er verstôzen wart,
dar an gedenket, kint mîn,
und lât iu wol enpfolhen sîn
daz vil heilig gebot,
daz uns gebôt der lieb got.>
des antwurt im gemein
sîniu kint grôz und klein,
si sprâchen:< lieber vater mîn,
dû solt des gar gewis sîn,
wir süllen dînem râte
volgen fruo und spâte.
des solt dû, lieber vater mîn,
von uns vil gar ân sorg sîn.>
dô diu werlt gemeine
ân die arc al eine
elliu was ertrunken
und in dem wâg versunken,
dô nâmen die in der arc goum,
ob si ertrîch oder boum
indert möhten gesehen.
des moht nieman dô verjehen,
wan dhein berc wart sô hôch nie,
daz wazzer ie dar über gie:
fünfzic dûmellen hôch
ez über all berg zôch.
dô daz noê wart bekant,
daz nieman niht ertrîch vant noch nieman gesehen moht daz zuo dem ertrîch toht.
als smal als ein hant breit,
alrêrst wart im von herzen leit.
er hiez sîn sün für sich gân.
daz wart in schier kunt getân.
dô er si vor im stên sach,
ein wort er lieplîchen sprach:
< nû hoeret, lieben kint mîn,
ir sült iu lân enpfolhen sîn
daz gebot daz iu got hât getân,
daz sült ir lâzen niht zergân.>
daz lobten si im stæt
nâch sîner veterlîchen bet,
swaz er vor spræche,
daz ez dheiner bræche.
des swuoren si im mangen eit.
daz was dem übeln tievel leit,
der in der arc was niht bekant,
wan er was ein vâlant.
er gedâht wie er ir aller eit
bræch mit sîner kündicheit,
di er von in hêt vernomen,
dô si für noê wârn bekomen.
< ich wil ouch des vil vlîzic wesen,
daz si nimmer mügen genesen,
noê und ouch sîniu kint,
wan ich nimmer erwint,
si müezen ouch ertrinken
und in dem wâg versinken,
sô ist diu werlt gar zergân.
alrêrst sô wil ich freude hân,
wann ich si dann verrâte
beidiu fruo und spâte.
si müezen lîden grôz scham
und ouch ir gehôrsam
zerbrechen, dâst der wille mîn,
dâ von si vlorn müezen sîn. daz wil ich selber râten in, wann ich selb verloren bin sô ich si dann verrâte, sô var ich ûz vil drâte und lâz si versinken und in dem wâg ertrinken.>
dâ mit fuor der vâlant
zuo noê sun, dâ er in vant.
dô er in êrst an sach
wider in er schalclîchen sprach:
< woldest dû iht gern sîn
bî der lieben hûsfroun dîn?>
des antwurt dô der junglinc:
< ôwê! wie gern ich mîniu dinc
geschüef mit ir swann ich wolt,
ob ez ze reht sîn solt!>
dô der tievel daz vernam,
er gedâht: die gehôrsam
wellent si zerbrechen.
ich mac mich wol rechen.
dô fuor der tiufel zehant
dâ er des mannes wîp vant.
er sprach:< dir enbiut der man dîn,
ob dû bî im wellest sîn,
sô slîcht er her reht als ein diep,
wan dû bist im von herzen liep.>
des antwurt diu vil guote
ûz trûrigem muote:
< vil gern wolt ich bî im sîn
und wærz der will des herren mîn,
der dâ noê ist genant -
wan er ist got vil wol bekant -,
daz er uns beidiu iht slüeg
und ez uns williclîch vertrüeg.>
dô sprach der leide vâlant:
< des setz ich dir mîn triu ze pfant,
daz dir niht leides dâ von geschiht.
fürht dir dar umb niht;
und wil dû werden freuden vol,
sô kan ich dir gerâten wol.>
si sprach:< swaz dem mann mîn
lieb ist, daz sol mîn will sîn.>
dô der frouwen willigiu wort
der tiufel sô snell erhôrt,
dô fuor er vil drâte
zuo des mannes kemnâte.
dar inn was noê sun.
er sprach:< ich wil dir kunt tuon,
daz diu hûsfrou dîn
vil gern wolt bî dir sîn.
ze boten bin ich dir gesant,
daz ich dir tæt bekant
den willen den si gên dir hât,
wan si mich des vil tiuwer bat.
si sprach: sag ez dem mann mîn,
ob ez in hulden müg gesîn,
daz er dann koem zuo mir
vil wunderlîchen schier.
daz ist mîn rât und mîn bet.
nâch im mîn herz in freuden stêt.
sît si dich gern sehen wil,
so gewint ez beidiu freuden vil.
des solt dû dar slîchen,
daz ist vil billîchen,
wan si hât nâch dir grôz swær,
als si vil gern bî dir wær.
dâ von versündest dû dich sêr.
friunt, behalt an ir dîn êr.
ich wil dir ouch für wâr sagen,
daz si bî ir jungen tagen
verdirbt an lîb, an herzen,
wan si hât von dir smerzen.>
dô sprach ez der jung man:
< swie gern ich zuo ir wolde gân
und swie gern ich daz tæt,
sô ist zwischen uns gesæt
aschen. daz tet der vater mîn,
daz er müg gar ân angst sîn,
daz wir zesamen iht slîchen
und ez durch got den rîchen
lâzen an diser stat,
wan ez uns got verboten hât.
wan sünd wir beid, sô lig wir tôt
und müesten lîden grôz nôt,
wan wir müesten ertrinken
und in dem wâg versinken,
alsam diu werlt hât getân,
diu nû vil gar ist zergân.>
er sprach:< lâ die red stân.
ich bring dich vroelîchen dan
an dînes wîbes arm blanc -
des solt dû mir sagen danc -,
und daz die trit nieman siht.
ei! wie wol dir dann geschiht!
du gewinnest dînes wîbes huld,
daz si dir vergît dîn schuld,
daz si gên dir læt den haz.
wie kan dir immer werden baz!
dû solt sie umbevâhen
und drucken an dich nâhen.
daz ist an dir ein grôzer sin.
ich bringe dich ân schaden hin,
daz die trit nieman siht.
aht dînes vater rede niht,
wan ich füer dich morgen drât
wider zuo der kemnât.>
dô sprach ez der jung man:
< sol ich mich des an dich verlân?
nû hân ich dich noch niht erkant.
sag mir, wie bist dû genant,
daz ich dich müg erkennen?
dînen nam solt dû mir nennen.>
der red antwurt zehant
der vil leide vâlant.
er sprach:< ruoch, wer ich sî,
ob ich dir tuon der sorgen frî
dich und dîn schoen wîp.
sitz mir her ûf mînen lîp,
mitten ûf den hals mîn!
dâ maht dû wol ân angst sîn.>
dô sprach der man:< sam mir der tac!
ich kum dir niht ûf dînen nac,
dû sagest mir, wie dû sîst genant.>
er sprach:< ich binz der vâlant.
ein tievel sô bin ich zwâr.
ich bring dich ân schaden gar
zuo der hûsfrouwen dîn,
des solt dû ân angst sîn.>
dô daz erhôrt der jung man,
er sprach:< ich wil mich niht verlân
an dich>, sprach er dem tievel zuo,
< weder spât noch fruo.
wie möht ich ân angst sîn,
ez gieng mir an den lîp mîn,
dû bræhtst mich vil lîht in nôt,
daz ich müest ligen von dir tôt?>
< nein ich zwâr>, sprach er,
< ez sî diser oder der,
der sich læt an di triuwe mîn,
der mac vil wol ân angst sîn.>
dô schunt er ze allen zîten zuo
beidiu spât unde fruo,
unz er ez dar zuo brâhte
daz im der man gedâhte:
swie ez mir nû sol ergân,
ich wil mich an sîn triuwe lân.
des andern nahtes spâte
zuo sîner kemnâte
kom der leidig vâlant.
den man er aber tiuwer mant:
< ôwê! her jüngelinc,
ir schaft vil übel iuwer dinc,
daz ir wellet lâzen sterben
iuwer wîp vil gar verderben.
ôwê! ir unsælic lîp,
wie lât ir iuwer schoen wîp,
der ir nie wurdet wert!
ir sît boeser danne vert,
daz als ein ûz erweltez wîp
sich sol verderben umb iuwern lîp.
quæmt ir zuo ir ze einer stunt,
sô wurde si an dem lîp gesunt.
swie des hînt niht mac geschehen,
sô muost dûs morgen tôte sehen.>
dô der leidig vâlant
den jungen man sô tiuwer mant,
er sprach:< swie ez mir sol ergân,
ich wil mich gar an dich verlân.
ich wil ûf dich sitzen.
nû füer mich hin mit witzen.>
der vâlant dô des niht vergaz,
dô er im ûf den hals gesaz,
er fuort in dô zehant
dâ er sîn schoenez wîp vant,
und leit in zuo sînem wîp,
< die zît dû dâ vertrîp,>
sprach er zuo dem manne.
dâ mit fuor er von danne.
dâ lâgen si vil wunniclîch.
si wârn beidiu freudenrîch.
daz was ir beider gewin.
diu naht gie mit freuden hin
unz an den liehten morgen.
alrêrst gewan er sorgen,
wie er hin wider quæme,
daz ez noê niht vernæme,
sîn heimlîchez slîchen.
des bat er got den rîchen.
alsô lâgen si mit sorgen,
biz si besleich der morgen.
dô kom der vâlant gegân
hin für sîn bett stân.
dô er nam war ir beider klag,
er sprach:< vernim waz ich dir sag.
wil dû mit mir drâte
zuo dîner kemnâte?>
dô sprach der jung man zehant:
< ich næm daz gevert für ein lant.
dû bist ze rehter zît komen.
dîn stimm hân ich gern vernomen.>
dô der tievel erhôrt
sîniu kleglîchiu wort,
er sprach:< ich muoz dir doch sagen -
mîn bôsheit kan ich niht verdagen -,
ich bin wærlîch der einer niht,
den man stæt in triuwen siht.
ich bin ein lugenær,
des bin ich got unmær.
des bring ich mangen in nôt,
daz er muoz ligen tôt.
ich wil dir sagen die wârheit:
all frümcheit ist mir leit
und alliu bôsheit wont mir bî.
schalkeit wird ich nimmer frî.
des hilf ich nieman ûz noeten.
ich liez ê tûsent toeten,
ê ich in hulf von danne,
wîben oder mannen.
ich rât nieman zuo guot.
nâch bôsheit stêt mîn muot.
dâ mit dien ich dem meister mîn,
der immer in der hell muoz sîn.>
dô sprâchen di lieben liut:
< ôwê dann unserr hiut!
wie sol uns dann geschehen?
mîn vater mac die trit sehen,
die ich in denn aschen trit.>
dô sprach daz wîp:< hab guoten sit.
für dich wil ich lîden die nôt
umb daz gebot daz got gebôt,
wan wir beidiu gesündt hân.>
< daz wær unreht>, sprach der man,
< wan ez von mînen schulden vert,
wær ieman der uns beidiu nert
vor mînem vater den ich hân,
dem wolt ich wesen undertân
immer die wîl ich lebt.
nâch sînem bot ich gern strebt,
wan mich der tiufel hât
verrâten zuo der missetât.
sîn wær anders niht geschehen.
nieman hiet mich bî dir gesehen,
wan dîn lîp an diser tât
nie dhein schuld gewunnen hât.
der mich dâ brâht nehten spât
von mîn selbes kemnât,
daz tet der leide vâlant,
dâ von ich lîden muoz die schant.
mir ist niht wan umb dich ein leit,
daz dich mîn vater schuldic seit,
wan dîn lîp nie dhein schuld gewan
an disem ding,> sô sprach der man.
er sprach:< ôwê! daz ich mich ie
an einen tiufel verlie!
vil lieb, schoen, sælic wîp,
sol dîn tugenthafter lîp
komen durch mich in smerzen?
ôwê dînes reinen herzen!
dar în dhein valsch gedanc
über kurz und über lanc
kom, des biut ich mînen eit.
âwê dîner reinicheit!
daz dû der solt engelten!
wan man dich vil selten
vindet wan in einem muot.
ôwê! daz dû bist sô guot,
daz dir niht genâhen mac!
ich sich für wâr den liehten tac.>
dô si ouch den tac ersach,
ein wort si jæmerlîchen sprach:
< ez muoz nû an ein scheiden gên.
liep, dû solt ûf stên
und solt hin wider slîchen.
got klag ich, dem rîchen,
daz wir süllen werden geschant
von disem leiden vâlant.>
dô der man dô erhôrt
ir jæmerlîchez wort,
er sprach:< ôwê! reinez wîp>,
und druct si nâhen an den lîp,
< wann sol ich mêr erwarmen
an dînen blanken armen?
noch klag ich michel mêre
daz ich fürht sêre,
daz dû, tugenthaftez wîp,
umb mînen schuldigen lîp
müezt lîden nôt und smerzen
an lîb und an herzen.
ôwê der schoenen ougen dîn,
diu nimmer liehter kunden gesîn!
sol dâ von wazzer diezen
und an diu wengel vliezen?
dar zuo sint si ze rôsenvar.
ôwê dîner wengel klâr!
süllen diu des nû engelten,
daz si erbleichent selten?>
sîn klag wert alsô lanc,
< âwê! sol ruck und arm blanc
und aller dîn lîp gemeine
von mir al eine
dhein ungemach geschehen,
dar umb müest man mich tôten sehen.
ôwê dînes valben hâr!
sol man daz nû zerfüeren gar
mit noeten und mit arbeit?
daz ist mir gar von herzen leit,
wan mîn lîp solt ez lîden,
der dîn solt ez vermîden,
wan mîn unsæliger lîp
ist schuldic, mîn vil liebez wîp.
der dîn dhein schulde hât
an diser unsæligen getât.
solt dû dann von mir kumber hân,
dar umb muoz ich daz leben lân.
du zerbræch nie den willen mîn.
dâ von mîn herz muoz trûric sîn.>
dô sprach daz schoen, getriuwe wîp:
< dû solt sô sêr dînen lîp
niht krenken durch den willen mîn.
ich muoz dir holt mit triuwen sîn.
klag niht sô sêr umbe mich.
jâ fürht ich, dû verderbest dich
durch mînen armen bloeden lîp.
ich bin niht wan ein arm wîp.
verderb dich niht, dâst reht getân.
jâ mac ez uns noch baz ergân
wan der fürsaz sî:
wir werden noch sorgen frî.
des hilfet uns diu gotheit,
dâ nimmer ze end wirt von geseit.>
dô der man erhôrt
iriu wîplîchiu wort,
dô halst er sie vil schône.
er sprach:< gip mir ze lône
ein küssen von dem munde dîn.>
si sprach:< entriuwen daz sol sîn.>
di blanken arm si umb in bôt
und gap im dô ir mündel rôt.
ein jæmerlîchez scheiden
geschach dâ von in beiden.
dô gie der man vil drâte
zuo sîner kemnâte
und leit sich als ein trûric man.
sîn vater kom zehant gegân
und sach an den aschen nider,
als er hât getân sider.
er sach die trit vor im stân,
als si sîn sun hêt getân
von sîner snuor bette hin.
daz dûht in ein seltsænere sin,
daz niht wan eines was gegân.
alsô sach er die trit an.
zuo sînes suns kemnâte
kom er gegangen drâte.
her wider sach er dheinen trit.
daz dûht in ein seltsæner sit.
er gedâht in sînem muot:
ez ist mîn snur diu guot
an ir mannes bett gegân.
ich wil in für die tür stân,
sô mügen si mir niht entrinnen
mit allen iren sinnen.
dô gie er zuo der kemnât.
er hiez im ûf tuon vil drât
sînes suns kemnâten tür.
dâ was ein starker rigel für.
als der sun dô erhôrt
des vater zornigiu wort,
wie bald er dô ûf spranc!
den rigel er von der tür swanc.
er sprach:< lieber vater mîn,
waz sol disiu red sîn?
ist dir iht von mir geseit?
nû sich ich selber die wârheit,
die trit in dem aschen stân.>
< dîn wîp ist zuo dir gegân.>
< nein si triuwen> sprach er,
< si kom nie in die kamer her,
wan ez wær mir von herzen leit.
ginc her und sich selb die wârheit.>
dô sprach der vater:< kint mîn,
dû maht vil wol schuldic sîn.
des wil ich suochen dîn wîp,
irn vil boesen kranken lîp.>
dô suocht der vater drâte
in der kemnâte,
swâ er im kunde erdenken,
under tischen und under benken.
sîn suochen was dâ gare enwiht,
wan si was in der kamer niht.
dô er daz wîp niht envant,
er sprach:< mir ist daz wol erkant,
daz ir bî ein ander sît gewesen.
iu ist vil leid mîn genesen.
ir müget iuch selber ertrenken
und in dem wâg versenken.
ôwê! wie wênic ir dar an
gedenket, daz got liez zergân
all die werlt gemeine,
daz si niht wâren reine.
des muost dû wærlîchen und dîn trût
lâzen hâr unde hût,
wan ich mit grôzen stecken
wil iuwer hût recken. daz ir nicht volget meiner lere da von ir lidet sere.>
dâ mit kom noê gegân
hin für sîn snur stân,
diu dâ was daz schoen wîp.
< sag mir, vil unsælic lîp,
war umb hâst dû daz getân,
daz dû hînaht bist gegân
vil bald unde drât
zuo dînes mannes kemnât
und læg dâ bî dem sun mîn?
dâ von solt dû gewis sîn,
daz dich dîn ruck müez smerzen
an lîb und an herzen.
swie schoen dir ist dîn valbez hâr,
ez muoz dir ûz dem houbet gar
geroufet werden mit der hant.
des sî mîn triu dîn pfant.>
dô sprach daz wol getân wîp:
< sam mir sêl unde lîp,
ich kom nie zuo dem bett sîn.
gnâd, lieber herre mîn.>
dô gie noê und gedâht,
wers von ein ander hiet brâht.
des nam in michel wunder,
daz er si vant besunder
und daz er doch die trit sach stên,
von einem bett zem andern gên.
her wider gie dhein trit.
daz dûht in ein wunderlîch sit.
do hiet noê der alt
diu wunder manicvalt
von in beiden gern vernomen,
wie si zesamen wæren komen
und er si doch besunder vant.
des nam in wunder zehant.
eines lists er im gedâht,
der in ze wîsheit brâht
ir tougenlîches minnen,
daz er sîn wart innen,
wan er gie dô zehant
dâ er sîn hûsfroun vant.
zuo der sprach er:< frouwe guot,
ich sag iu reht waz ir tuot.
heizet diu kint für uns gân.
ich wil mînen zorn lân.>
dô sprach si:< lieber herre mîn,
waz zornes mac iu gegen in sîn?>
dô sagt er ir die wârheit.
daz was der froun herzen leit,
daz si daz gebot
zebrochen hêten gegen got.
dâ mit gie diu frou drât
zuo ir beider kemnât.
si hiez si zuo ir vater gân.
daz wart vil schier dô getân.
zuo in beiden si dô sprach,
dô si si êrst ane sach:
< sun, ginc zuo dem vater dîn.
dû solt des gar gewis sîn,
er well gên dir den zorn lân,
swie dû gegen got hâst getân.>
dô si ir red vernâmen,
wie schier si beidiu kâmen
und racten ûf ir hende!
ir trûren daz nam ende.
zuo ir vater si giengen.
sîn huld si enpfiengen.
als er si vor im sach stân,
< ich wil mînen zorn lân,>
sprach noê der alt,
< sô unser got walt,
ob ir mich wellet wizzen lân,
von wem di trit sîn getân,
die von dem einen bett gên,
und daz ich sich dheinen stên
her wider gegen dem bett dîn:
daz wunder wolt ich wizzent sîn.>
dô sprach der jung man zehant:
< vater, ob dir wirt bekant
von uns diu reht wârheit,
ist ez dir liep, sô wirt geseit,
alsô daz wir dîn hulde
haben umb unser schulde?>
dô sprach der vater:< kint mîn,
des solt dû gar gewis sîn.
swaz ir unbildes habt getân,
daz wil ich allez varn lân
ûf die red daz ir mir seit
die rehten wârheit,
von welhen dingen ez sî getân,
daz ich die trit sich zuo dir gân
und sich her wider dheinen gên
noch in dem aschen stên.
daz sag mir, kint, besunder -
des nimt mich michel wunder -,
und hab mîn hulde
umb alle dîn schulde,
dû und diu hûsfrou dîn.
des solt dû gar gewis sîn.>
dô sprach der jung man zehant:
< vater, ob dir wirt bekant,
wie diu geschiht ist geschehen - -
des wil ich vil gar verjehen.>
dô diu schoen frou gesach
daz ir man gar verjach,
wie ez umb sie wær ergân,
in der scham muost si dô stân,
wan ir liehten ougen
weinten dô vil tougen,
und schamt sich dô sêre,
daz nie dhein frou mêre
in groezerr scham wart gesehen.
des muoz ich von der wârheit jehen.
ir liehten wengel erblichen,
ir zeher nider slichen
vil tougenlîch als ein wîp,
diu zühtic ist übr al irn lîp.
des nam noê dhein war.
er sprach:< sun, sag mir gar,
wie ditz dinc sî geschehen.
des solt dû mir gar verjehen.>
dô sprach der jung man zehant:
< mich verriet der vâlant,
der tiufel, lieber vater mîn.
er sprach: ich solt vil gern sîn
mit triun bî mînem wîbe,
dem tugenthaften lîbe.
er sprach: sol ein sô schoen wîp
verderben sich umb dînen lîp?
daz geschiht alz von dir.
dû wurdest schuldic gar an ir.
er sprach: hab daz gedinge,
ich wil dich schôn bringen
über den aschen, daz nieman
die trit dar an gesehen kan.
des morgens ich dich drâte
füer in die kemnâte.
alsô sprach der vâlant:
des sê mîn triu ze pfant!
sitz mir ûf den hals mîn,
dâ maht dû wol ân angst sîn.
do geloubt ich im die red wol.
der bin ich worden leides vol,
wan ich im ûf den hals saz.
der leidic vâlant niht vergaz,
er trüeg mich zuo dem wîb hin.
daz dûht in ein schoen gewin.
dâ lac ich bî dem wîb mîn.
ich wolt des gar ân angst sîn,
er trüeg mich ân scham drât
wider zuo mîner kemnât.
des morgens kom er fruo gegân
hin für daz bett stân.
er sprach: wil dû hin wider drât
varn zuo dîner kemnât?
vil gern! sprach ich dô zehant,
wir wurden anders gar geschant.
dô sprach der tiufelisch man:
daz dû dich hâst an mich verlân,
daz kumt dir ze grôzem schaden.
ich bin mit valscheit überladen,
wan ich lâz mangen toeten,
ê ich im hilf ûz noeten.
ich hilf den liuten in nôt,
dâ von vil mangez lîdt den tôt
an sêl und an lîbe,
wan ich ir sünde schrîbe.
dâ mit dien ich dem meister mîn.
dâ von ich ze hell muoz sîn,
wan ich die liut verrâte
beidiu fruo und spâte. -
alsô hât er mir getân.
genâd, vater,> sprach der man.
dô noê dô erhôrt
des suns wâriu wort,
er sprach:< sam mir mîn trehtîn,
der tiufel muoz dâ vor sîn.
er belîbt niht lenger hinne.
er muoz mir ûz entrinnen.>
er sprach:< dû ungetriuwer man,
dû muost die arc lâzen stân
und rûme mir sie drâte,
ê daz ez werd ze spâte.
daz gebiut ich dir, vâlants man,
bi dem got, dem ich bin undertân,
der die werlt liez zergên.
dû solt niht lenger hie bestên.
daz gebiut ich dir bî dem got,
der die werlt ertrenkot
und der adam daz pardîs liez
und in ouch dar ûz stiez,
und der verstiez hern lucifer
und all sîn mitvolgær.
dem himel und erd ist undertân,
bî dem beswerich dich, tiufels man,
daz dû varest dînen wec,
wan dû bist ein boeser flec.
dû hâst verrâten mîniu kint,
diu von dir geschant sint.>
dô der tiufel gehôrt
noê gebennigiu wort,
dô wolt der tieflisch man
noê ertrenket hân
und sîniu kint gemeine.
doch vorht im noê kleine.
der tiefel was sô kluoc,
daz er durch die arc ein luoc
brach dâ er si gevienc,
daz daz wazzer dar în gienc.
zehant dô er daz loch gebrach,
ein michel wunder dô geschach,
wan sich ein grôz krot weît
für daz selb loch leit,
daz dhein wazzer dar în ran,
unz daz noê sîn wâfen gewan.
der was dar zuo alsô kluoc,
daz er vermacht daz selb luoc.
dô wert diu güss und der regen,
unz in got sant sînen segen,
vierzic tag und vierzic naht,
als im got selber hêt gedâht.
noê bat got den rîchen
von herzen vlîziclîchen,
daz er erwant sînen zorn,
sît doch diu werlt wær verlorn.
er ract im sîn hende.
alrêrst nam ez ende.
dannoch was ez im unbekant,
daz er indert funde lant
oder indert möht gesehen.
des moht er für wâr niht verjehen.
dar nâch er eines tages sprach,
dô er ûf daz wazzer sach:
< wie râtet ir, liebiu kint?
sît sich nû hât geleit der wint
und der regen uns hât verlân,
dâ von diu werlt ist zergân,
dâ bî hân ich erfunden wol,
daz ich vil gern wizzen sol,
daz daz wazzer gevallen ist
ze tal in einer kurzen frist.
wol fünfzic klâfter ze tal
hât ez getân einen val.
daz weiz ich sicherlîchen wol.
dâ von mîn lîp ist freuden vol.
nû râtent, lieben kint mîn!
ein vogel sol unser bot sîn,
ob wir indert haben lant,
daz uns daz von im werd bekant.>
der rât geviel den kinden wol.
< nû râtet, waz ich lâzen sol,
daz uns erkies die wârheit.>
noê sun der ein seit:< ich rât, vil lieber vater mîn, ob ez in hulden müg gesîn,> - alsô sprach sîn sun der ein -< swie ich doch kunn gerâten klein, doch riet ich gern daz beste, daz ich indert weste.>< doch wil ich râten,> sprach der man,< daz best daz ich indert kan.>
< getriuwer lieber vater mîn,
der rab sol unser bot sîn,
wan er hât einen snabel starc,
dâ mit er wol gebicken mac
ab dem boum ein grôzez zwî.
dâ müg wir wol gesehen bî,
ob wir indert haben lant.
daz wirt uns bî dem zwî bekant.>
diu red begund in allen
vil reht wol gevallen.
dô der vater erhôrt
ir aller red und wort,
dô gie er al zehant
dâ er den raben sitzen vant.
den liez er fliegen an der stat.
dô flouc er snell unde drât
gên einem boum den er sach stân
ûf einem berg wol getân.
dâ hêt diu güss ûf getragen,
daz mac ich wol für wâr sagen,
ein âs, des was der rab frô.
dâ flouc er zuo mit freuden dô.
daz wazzer was dem berg entwichen.
mit freuden kom er dar geslichen
und saz frümclîch ûf daz âs.
daz lac ûf einem grüenem gras.
er kom hin wider nimmêr,
wan er des âss was vil hêr.
dô noê wol hêt vernomen,
daz er niht wolt wider komen,
dô sprach er:< mir ist wol bekant,
daz der rab hab funden lant,
wan ich erkenn wol sîn wîs.
er hât funden ein spîs,
dâ leit er an sîn sinne
und vergizzt der rebinne.
des kumt er uns ze keiner zît.
daz âs im michel freude gît.
wolt ir nû, liebiu kint, mir
mînes râtes volgen schier,
sô rât ich an diser vrist
ein rât der uns nütz ist.>
si sprâchen:< lieber vater mîn,
swaz dû redest daz sol sîn.>
er sprach:< ich rât iu allen,
ob ez iu müg gevallen,
daz wir ein türteltiubelîn
lâzen unsern boten sîn.
daz gedenkt ze aller zît
an sîn getriwez gemechît,
wan ez fliuget an die stat
da ez sîn gemechît lâzen hât.
daz weiz ich sicherlîchen wol,
sîn lîp ist ganzer triuwen vol,
wan ez hât niht gallen.
lât iu ez wol gevallen.>
die red hêten si für vol.
ez geviel in allen wol.
diu türteltûb wart dô verlân.
dô flouc si schôn dâ si sach stân
einen grôzen boum gemeit,
der hêt sich mit loub gekleit.
dar ab daz türteltiubelîn
ein zwî brach mit dem mund sîn.
dâ mit daz tiubel flouc zehant
dâ ez di arc sweben vant.
dar ûf sô saz ez an der stunt
und hêt daz zwî in sînem munt.
ez liez sich vâhen an der stat,
als ez sîn herz dô bat.
dô noê daz tiubel gevie,
ûf die arc er dô gie.
er sprach:< liebiu kint mîn,
ez hât daz türteltiubelîn
sîn triu wol behalten
an jungen und an alten.
mir ist ouch von im bekant,
swie verr ez fliuget in diu lant,
daz ez hât einen frömden list:
swenn sîn gemechît tôt ist,
sô sitzt ez ûf dhein grüenez zwî,
wan ez fliuget al dâ bî
ûf ein dürrez zwî zehant.
daz ist mir von im wol bekant:
dhein wazzer ez trinken mac,
weder bî naht noch bî tac,
ez trüebe ez mit dem füezlîn.
daz ist diu natûr sîn.
daz tuot ez umb di grôz nôt,
swann im sîn gemechît liget tôt.
ez nimt ouch in der werlt wît
an sich dhein ander gemechît>.
als er die ganzen wârheit
sînen kinden hêt geseit,
dô gie er vroelîch von in dan
hôch ûf die arc stân
und sach für sich in diu lant,
ob im indert wurde bekant,
daz er ertrîch sæhe.
vil gern er des verjæhe!
dô gesach der guot
ertrîch kûm als ein huot
und einen boum dar ûf stân.
des freut sich der getriuwe man.
er gie zuo sînen kinden.
er sprach:< got wil erwinden
sîns zorns den er hêt getân.
daz ertrîch ich gesehen hân.>
des wârn diu kint vil vrô
und lobten got von himel dô.
dô sprach noê der guot:
< got hab in sîner huot
uns alliu samt gelîche!
kêrt gegen dem ertrîche
die arc mit frîem muote!
daz kumt uns wol ze guote.>
hei wie die segel duzzen,
do si ûf dem wâg fluzzen!
wan si fuorn gelîche
gegen dem ertrîche,
unz daz diu arc stiez an daz lant.
daz ertrîch wart in dô bekant.
hei wie frô ir herz was!
si giengen an daz grüen gras
ab der grôzen arc vil drât.
an der selben blôzen stat
sach er diu velt blecken
und die boum sich recken
ûz des wazzers fluote.
dô wart im wol ze muote.
dô lie er zehant
diu tier in diu lant
âne katzen unde hunt.
diu beliben dâ zestunt
bî den liuten und wurden zam,
als ich si hiut gesehen hân.
diu andern liefen alsô balt
ieslîchz gegen dem walt.
die vogel liez er al zehant
fliegen wîten in diu lant,
und dar nâch alliu kunder,
diu liez er al besunder.
dô wart der êrst regen gesehen,
des muoz ich von der wârheit jehen,
und ouch der êrst regenbogen,
dar an sô sît ir unbetrogen.
dô bestuont diu arc zehant,
wan si dâ hêt funden lant
ûf zwein bergen di wârn hôch.
daz wazzer von dem berg zôch,
als ez der lieb got wolde
und als ez wesen solde.
als noê an daz lant trat,
dô macht er an der selben stat
einen alter hêre
in got selbes êre.
melchisedech wart er genant,
wan er den êrsten alter vant.
ûf den alter er gedâht
daz er got ein opfer brâht,
wan er des vil wirdic was.
er half im daz er wol genas.
noch wil ich iu sagen mêr
von got selbes lêr.
chein fleisch was sô guot,
daz dhein menschlîcher muot
dar an stuont, daz er ez az
und sîner krancheit vergaz,
wan si jâhen gemeine,
daz fleisch daz wær unreine.
wilt zam noch dhein visch
kom für si ûf dheinen tisch
von adames zîten unz her.
dar nâch gap in got die lêr
und erloubt dô sicherlîch
der werlt gemeineclîch
daz fleisch nutzen ze aller stunt.
daz tet noê der werlt kunt.
dô si daz fleisch âzen,
ir leides si vergâzen,
wan si enpfunden der spîse.
< wir wâren vil unwîse>
begundens alliu samt jehen.
< dâ von ist uns tumplîch geschehen,
daz wir daz fleisch und die visch
niht truogen ê ze tisch.>
dar nâch noê zehant
wînreben in den welden vant.
mit im sô lief ein boc kluoc.
der az der wînber vil genuoc,
daz er vil trunken wart,
daz im der wîn ran über den bart.
daz was zwâr der êrst boc,
der den wîn vant bî dem stoc.
daz was ein michel wunder,
daz er den wîn besunder
vant der sô nütz ist.
zwâr daz was ein frömder list
und ein grôz kündicheit.
daz sî iu allen vor geseit.
daz dûht noê vil guot.
er sprach:< got hab uns in sîner huot.>
diu wînkar er im geben bat
und macht most an der stat.
dar nâch stuont ez unlanc,
daz er selb den most tranc.
er was dheinen wîs sô kluoc,
er dûht in wunderlîch genuoc.
im begund diu zung hinken,
so er in begund trinken.
des muost er vallen an den nac,
wan er dô unversunnen lac
von dem most den er tranc.
diu müed vast mit im ranc.
er lac ouch unversunnen.
daz geschach bî einem brunnen.
er hêt sich ouch gerecket,
daz im der lîp blecket.
ze den zîten was ouch der sit
daz man die röck machet mit
offenen gêren,
dâ von sîn gêr muost kêren
von sînem lîb, daz er blaht,
wan in dannoch nieman daht.
dâ von sô muost er blecken.
er kund sich niht gedecken.
er hêt ouch drî sün zwâr,
di wârn im liep ân mâzen gar.
der ein was sem genant,
des tugent zieret wol ein lant.
der ander hiez japhêt zwâr,
der was an tugent gezieret gar.
des dritten sunes nam
was genant cham,
und was der tümbist under in.
des hêt er dâ niht rehten sin.
der selb sînen vater sach.
wider sîn bruoder er dô sprach
dô er den vater sach blecken
und an der sunn sich recken
dô sprach er:< lieber bruoder mîn,
schou wie wir geschant sîn
an unserm vater der hie lît,
dem sîn gewant ist gevallen wît,
daz sîn scham alliu bleckt,
wan nieman in hie deckt.>
des antwurt sem vil sleht:
< dû tuost im michel unreht,
daz dû sîn spotest an diser stunt,
verfluocht müez dir sîn dîn munt,
wan dû dick hâst vernomen,
daz wir sîn von im bekomen.
da gedenkest dû vil lützel an.
dû bist ein engstlîcher man.
sîner triun sol er geniezen.
ich lâz mich niht verdriezen,
ich deck den lieben vater mîn,
oder got sol mir niht helfent sîn.
ich gedenk an die wirdicheit,
diu mînem vater was bereit
in gar grôzen noeten,
dô got die werlt liez toeten
mit dem wazzer an der stat.
mîn vater uns behüetet hât
von den grimmigen noeten,
daz er uns niht liez toeten,
dô diu werlt gar zergie.
mit armen er uns umbevie
und wîst uns in die arc drât:
als er uns behüetet hât.
dâ muoz ich nû gedenken an
di wîl und ich daz leben hân.
ich sag dir wærlîch, bruoder mîn,
dû solt des gar gewis sîn,
den spot den dû hâst getân,
der muoz dir ze schaden gân.
daz weiz ich sicherlîchen wol,
sît daz dîn lîp ist nîdes vol.>
der dritt bruoder kom gegân
hin für sînen vater stân.
japhêt sô was er genant,
sîn tugent ziert wol alliu lant.
dô er den vater ligen sach,
wider sîn bruoder er dô sprach:
< sem, lieber bruoder mîn,
mîn vater mac wol kranc sîn.
waz ist im hie geschehen?
er ist vil müed, des muoz ich jehen.>
des antwurt im japhêt zehant:
< mîn bruoder cham hat sich geschant
an mînem vater der hie lît.
dâ von sol er dhein zît
erwerben êr, sæld und guot.
mîn vater lît in mîner huot.
und wizz daz cham gesündet hât,
wan er spötlîch ob mînem vater stât>
sprach der dritt sun japhêt,
< wan all mîn freud an im stêt.>
er begund in decken zehant.
er sprach:< mir ist daz wol bekant,
daz diser lîp ist êren vol,
dâ von mir gevellet wol,
daz dû, lieber bruoder mîn,
sitzest an di sîten sîn,
wan wir sîn von reht pflegen.
ich wil mich anderthalben legen
und wil sîn pflegen alsô wol,
als ich von reht sol,
und wil sîn hüeten ûf den tac,
daz ich von schulden sprechen mac,
er sî von sîner krancheit
komen wol mit sicherheit.>
dô sprach sem der guot:
< des ist mir ouch ze muot.>
der dritt bruoder cham
di red von in vernam.
zehant er von in kêrte,
als in sîn herz lêrte,
ûf ein heid diu was breit.
dô wart im ân mâzen leit.
er sprach:< ôwê mir armen man,
daz ich sô sêr gesündet hân
an dem getriuwen vater mîn!
des muoz mîn herz trûric sîn.>
vil schier dô bekom der guot man,
wan er sich ûf rihten began.
er hêt die red gehoeret wol.
des was sîn lîp leides vol.
er sach vil vast umb sich zehant.
dô er sîn getriuwe vant,
wan er si vor im stên sach,
ein wort er zorniclîchen sprach:
< wâ ist der unsælig cham?
der muoz hiut lîden scham
und vil grôzen smerzen
an lîb und an herzen.
er spottet mîn dô ich gelac.
des siht er hiut leiden tac.
den fluoch müez er von mir hân.
er hât vil übel an mir getân.>
cham gedâht in sînem muot:
unde hilft mir got der guot,
ich wil zuo mînem vater gân,
des wil ich wærlîch niht enlân -
und gienc ouch zehant dar.
des nam sîn vater vil wol war.
dô er den sun ane sach,
wider in er zorniclîchen sprach:
< hâst dû getân di widerkêr?
all sæld und all êr
diu sî dir all widerseit.
got sî daz von mir gekleit,
daz ich dich ie ze kind gewan.
der fluoch der sî dir getân:
swaz kind von dir künftic sîn,
daz si den bruodern dîn
müezen werden undertân
und ir genist von in hân.
dîniu kint sîn ir kindes kneht.
dû solt ouch haben dhein reht
zuo allen dingen diu ich hân -
dînen bruodern ich der êren gan -,
wan dû hâst mîn gespott sêr.
von dir fliech sæld und êr.
dîn bruoder mîn erb besitzen
mit sinnen und mit witzen.
mit flüechen müezt dû sîn vertân,
wan ich den spot gehoeret hân
von dir in mîner krancheit.
des müez dir geschehen leit.
des helf mir der rîch got!
der fluoch sî dîn umb disen spot.>
zuo disen sunen er dô sprach:
< ir sült dhein ungemach
lîden noch niht smerzen
an lîb noch an herzen.
sem, lieber sun mîn,
dû solt hiut und immer sîn
gewaltic und immer frî.
all sæld won dir bî,
und swaz künftic von dir sî,
daz müez immer wesen vrî.
mîn triu wil ich dir zeigen.
dû wirst nimmer eigen.
dar zuo hab dir die sæld mîn,
daz got dîn pflegær müez sîn,
und allez daz ich indert hân,
daz müez dir wesen undertân.>
wider den dritten sun er sprach,
dô er in vor im stên sach:
< japhêt, lieber sun mîn,
mit freuden müezt dû immer sîn -
daz hâst dû verdienet wol,
dîn lîp ist ganzer triuwen vol -
von hinnen biz an den lesten tac.
mit êrn ich daz wol sprechen mac.>
er sprach:< dû solt mit êren leben,
wan ich wil êr vil an dich legen
und wil dir segen daz swert,
wan dû bist aller êren wert.>
dô er den segen dô enpfie,
dem vater er vor mit êren gie.
er sprach zuo im vil schône:
< sun, sô dir got lône,
sît diu êr an dir lît,
sô solt dû dînes bruoder wîp,
dînes bruoder kleiniu kindelîn
mit triuwen lân enpfolhen sîn.
mit triuwen solt dû in gestên,
sô kan iu nimmer missegên.
dâ von gewint ir êren vil.
dar umb ich got biten wil.
daz habt ir beid verdienet wol,
wan iuwer lîp ist triuwen vol.>
japhêt was der êrst man,
der ritters namen ie gewan.
sîn vater segent im daz swert,
wan er was aller êren wert.
noê, der werlt biderman,
den êrsten wingarten gewan
unde pflanzt die stöck dar in.
daz was niht ein kranker sin.
dar nâch daz alter im gebôt,
daz er vor krancheit leit den tôt.
ich sag iu, an der selben zît
wart alliu werlt wît
geteilet in driu teil.
diu zwei gewunnen grôzez heil;
daz dritt muost in fluoche stân,
als ich iu vor gesagt hân,
daz sem unde japhêt,
ieslîcher grôz êre hêt
von irem vater noê,
als ich iu hân gesaget ê,
und wie der dritt bruoder cham
den fluoch von dem vater nam.
des selben noê kint zwâr
wârn gewaltic als gar,
daz in diu werlt was undertân
und muosten si ze herren hân.
ich sag iu daz ze mæren,
swie frum châm kint wæren,
si muosten dienen ze rehte
irn friunden sam ir knehte.
ez habent ouch die alten
den sit alsô behalten:
alle die noch diener sint,
wîp, man und ouch kint,
diu an guot niht werdent rîch
hie ûf disem ertrîch,
daz wellent di selben wîsen man,
daz si gehoern châmen an
und von im sîn bekomen.
daz hân ich dick vernomen.
si wellent daz die liute,
di dâ sam di briute
rîtent und ouch gênt
und iriu hûs mit freuden stênt
und selten iht leides wirret
und si des nieman irret -,
die sint von sem komen gar
und ouch von japhêt zwâr.
daz geschach von dem segen guot
daz si noê hêt in huot.
nû lâz wir sîn got pflegen,
der niht guots læt under wegen.
nieman zen zîten was sô rîch,
daz weiz ich sicherlîch,
daz er niht kneht moht gehân,
der im was dienstes undertân,
wan ez was in den zîten reht,
er wær ritter oder kneht,
dhein diener was im undertân.
für wâr ich iu daz sagen kan.
er hêt nieman dann sîn kint,
diu von im geborn sint.
daz was dô in der werlt reht,
daz daz kint was des vater kneht.
von cham kômen di êrsten kneht.
daz kom japhêt und sem reht.
die muoten bî irn jâren,
daz châmen kint ir diener wâren.
daz was allez von dem fluoch geschehen
den noê tet, des muoz ich jehen.
nû habent die herren über al
einen strît gewunnen ân zal.
daz selb ist ir aller sit
und volgt in ze allen zîten mit.
ob ich iu daz bediute?
si habent eigen liute
und jehent stæt, ez sî ir reht,
si haben ritter unde kneht.
doch west ich gern diu mære,
von wiu ez komen wære
oder wer inz hiet beschaffen,
leien oder pfaffen.
der nû daz kund suochen
an den alten buochen
oder an der niuwen ê,
daz wolt ich dienen immer mê.
ich weiz daz sicherlîchen wol
swie gar mîn lîp sî tumpheit vol
doch hân ich dick vernomen,
daz wir von evâ sîn bekomen
und von adâmen
und von ir beider sâmen,
herren unde knehte,
dâ von ich gern rehte
west diu wâren mære,
von wannen ez komen wære.
ze rôm habent si einen sin,
daz si jehent, daz von in
die fürsten kômen alle.
des strîtent si mit schalle.
swer mir niht geloubt der mær,
der frâg ze rôm die roemær,
wan si sint gemeine,
grôz unde kleine,
ez sî diu ganz wârheit
vor mangen jârn geseit,
daz rôm sî diu êrst stat,
dâ ie mensch în getrat,
hie dishalb meres. daz tuot bekant
di roemer in der kristen lant.
da von wellent si, die hêrsten sîn
bekomen von ir kindelîn.
da von jehent si, daz iriu kint
sîn edler dann fürsten kint.
ich bin gewesen alsô kluoc,
daz ich hân gefrâget genuoc,
ob ieman west diu mære,
von wannen ez komen wære, ob ez ieman hiet vernomen, von wann die eigen wæren komen.
dâ wart mir von der wârheit
nie reht von geseit.
mîn frâg ich doch dicke kêrt
an di die der buoch wârn gelêrt.
die jehent niht gelîche,
daz weiz ich sicherlîche.
es jehent sümlîch pfaffen,
ez hab got nie geschaffen.
sümlîch beginnent ouch jehen,
ez sî von noê geschehen,
daz er dem sun tet den fluoch,
als man ez schrîbet an diu buoch,
sînem sun châmen
und allem sînem sâmen,
und daz sîn sun sem und japhêt
den segen von dem vater hêt.
des wârn si frî und heten genuoc,
und allez daz diu erde truoc,
daz was in allez undertân.
si wâren zwên werde man.
si jehent, daz si wæren vrî
und swaz geslehts von in sî,
daz si all frum wâren
nâch in bî irn jâren.
daz geschach allez von der bet,
daz noê in den segen tet
und daz sîn sun cham
den fluoch von im vernam.
dâ sint di eigen von bekomen.
alsô hân ich vernomen.
an got ich ez lâzen sol,
der weiz di wârheit all wol.
ich wil iu allen kunt tuon,
daz sem, noê sun,
melchisedech wart genant,
als ich ez an dem buoch vant,
und wart der êrst priester ein,
der ûf daz ertrîch ie erschein.
der verriht daz volc bî den zîten
beidiu nâhen unde wîten.
sem, noê sun, der guot kneht
sehs hundert jâr er lebt reht
und dar zuo zwei jâr.
daz ich iu sag, daz ist wâr.
dar nâch wart er priester bekant;
melchisedech wart er genant.
nû hân ich iu gesaget gar
von sînem alter zwâr.
dar nâch tuon ich iu bekant,
daz bi den zîten über alliu lant
chein künic noch künicrîch was,
als ich an dem buoch las.
dâ von wurden herren
nâhen unde verren,
wan swer ze der selben zît
in der werlt wît
ein stat gestiften mohte,
diu sînen êren tohte,
dâ wart er herr inne.
des hulfen im sîn sînne.
swer dô daz groest kunn gewan,
der dûht sich ein biderman,
wan er wart gewaltic genuoc.
daz krenker kunn er nider sluoc.
des moht dô nieman êr gehân
wan der vil kunnes gewan.
man vorht des selben bot
noch mêr dann got.
bi den zîten was ein man bekant,
der was sale genant.
der selb stift ein stetelîn,
dâ wolt er herr inn sîn.
diu stat wart salem genant.
dâ wart er herr inn bekant.
er was mit hûs dar inn zwâr
mangen tac unde jâr.
doch wil daz buoch von im verjehen,
daz dâ wart von im gesehen
samaritanischiu diet,
als ez got wolt und riet.
daz selb was von im bekomen,
als ich ez hân von im vernomen.
der des êrsten stiften began -
der was ein heidenischer man -
babilonie di heidenschaft,
der selb was vil manhaft.
dare sô was er genant.
er was zwâr ein wîgant
des lîbes und des guotes.
er was frîes muotes.
er lebt unlang biz an di zeit,
daz in der tôt dâ nider leit.
babilonja was diu êrst stat,
die dare gestiftet hât.
dar nâch als got wolde
und als ez wesen solde,
in babylonja was ein man,
der wolt got niht sehen an
mit herzen und mit sinne,
er noch sîn heideninne.
er was auch selb ein heiden,
dâ von er got muost leiden.
babel sô was er genant.
ze babylonje was sîn lant.
herr und vogt was er zwâr
mangen tac unde jâr
und wart ouch herr dâ genant.
einen list er von im selben vant,
wan er was ân mâzen rîch.
im dienten all gemeineclîch
babylonja über al,
dâ von hêt er guot ân zal.
sîn gewalt was grôz und starc,
er hêt manic tûsent marc
von silber und von golde,
dâ von er bouwen wolde
einen turn der an den himel rüeret.
dâ mit er sînen hort zerfüeret,
er sprach:< zwâr ich muoz besehen,
des wil ich von schulden jehen,
wer oben ûf dem himel sî,
sô wirde ich aller sorgen frî,
wan ich hân des guoten sin,
daz ich an steg gê dar in.
sô sich ich dann di wârheit.
swem ez sî liep oder leit,
durch den wil ich sîn niht enlân,
ich well sanft ze himel gân.>
dâ mit sant babel zehant
dâ man mûrmeister vant.
zwên und sibenzic was ir zal.
ir kunst si kunden über al.
swaz man in von steinen nant,
daz was in allez wol bekant.
babel begunt si frâgen.
< wolt iuch niht betrâgen,
ich tæt iu gern bekant,
war umb ich nâch iu hân gesant.
ich wolt für sorgen und für trûren
einen hohen turn mûren,
daz mir von dem wurd bekant
ze babylonje in dem lant, - -
daz ir den turn sô hôch füert,
daz er an den himel rüert.>
der red lachten di mûrær.
si sprâchen:< diu red ist uns swær.
doch tuot ir uns des stat,
wir mûren iu den turn drât.
unser kunst wir dar zuo kêrn,
daz wir ander meister lêrn,
die mûren niht vil kunnen.
des sult ir uns wol gunnen,
wan ieslîch meister muoz under im hân
hundert mûrer sunder wân,
die all meister sîn genant;
daz tuon wir iu für wâr bekant.>
dô sprach der herr babel:
< grîft zuo dem turn snel.
ich gib iu allez daz ir welt:
silber, golt iu nieman zelt.
dâ von lât iuch niht verdriezen.
kamer, kisten heiz ich iu entsliezen.
dar ûz nemt swaz ir welt,
sît iu daz guot nieman zelt.>
dô die mûrære
erhôrten disiu mære,
si griffen zuo dem turn drât
und mûrten fruo unde spât,
biz der turn wart sô hôch,
daz man di stein hôch ûf zôch
und den morter gemeine.
ir tagwerc daz was kleine.
daz triben si biz an die zît,
daz der turn wart sô wît
und an der hoech hêt die zal:
der turn aller über al,
fünf tûsent klâfter was er hôch
und vier und sibenzic dannoch.
dô daz allez geschach,
ein stimm von dem himel sprach:
< vil lieben kint, wâ welt ir hin?
ir sît all âne sin.
der turn wirt niht sô lanc,
daz ir ân gotes danc
müget gên dem himelrîch.
daz wizzet sicherlîch.
ez mac ân got niht geschehen.
daz lâz ich iuch besehen.>
dô diu stimm daz gesprach,
di meister gewunnen ungemach.
daz was von grôzen vorhten,
daz si nimêr enworhten
und daz si stuonden stille.
daz was gotes wille.
swelich meister vordert stein,
der brâht man im vil klein.
wolt er morter haben,
sô wart im stein dar getragen.
hiez einer ein stein her geben der leit in hin.
alsô was verwandelt ir sin,
wan sich ir sprâch verkêrt,
als si got hêt gelêrt.
einer redet lût, der ander still,
daz was allez gotes will.
bedorft einer iht,
des verstuont der ander niht.
des nam si michel wunder.
ieslîcher ret besunder:
einer ungerischen,
der ander riuzischen,
der dritt bêheimischen ret,
der vierde tiutsch an der stet;
der fünft redet kriechischen
der sehst heidenischen.
alsô hêt sich ir red verkêrt,
als si got selber hêt gelêrt,
in zwô und sibenzic zungen.
alsô was in gelungen: welher meister vordert stein, der brâht man im vil klein, und wer reden began mit sînem wercman, des kund er vernemen niht. daz was ein wunderlîch geschiht.
gegen swem ein mûrmeister ret,
der wercman ie ein anderz tet.
wolt er stein, er brâht im sant,
wan im sîn red was unbekant.
dô liezen si den turn stên
und begunden an di erde gên.
dhein mûrer kom hin wider.
alsô beleip der turn sider.
di sprâch wil ich iu nennen,
daz ir si müget erkennen,
und wil ouch si bescheiden:
der sprâch under den heiden
was ein und sibenzic bekant
über al in der heiden lant.
die juden habent ouch eine
und ouch mê deheine:
ebraisch ist si genant,
wan sie got bî dem êrsten vant.
dâ von sô ist mir swær,
daz got unser schepfær
den kristen hât wan zwelf gegeben,
di kristenlîchen solden leben.
und ist daz di zwelf zungen reht
lebent, sô sint si gotes kneht.
di sehzic zung verlorn sint,
die müezen sîn der helle kint,
als uns die pfaffen habent geseit
für di ganzen wârheit;
sô sint wan zwelf genesen,
ob si reht kristen wellent wesen.
die heiden machten grôzen spot,
wan si ir abgot
sazten ûf di siul hôch.
daz volc vast zuo in zôch.
si knieten nider und bâten an.
daz was wider got getân.
swelich heiden aller rîchest was,
der bereit dem abgot ein vaz
von lûterm golde,
als ez got wünschen solde,
und ziert di siul gemeine
mit edelm gesteine.
er sazt di siul enbor
in einen schoenen kôr.
hei waz er im dâ êren tet
mit knievallen und mit bet!
er bat ez an für got,
sîn verfluochtez abgot,
alle tag und alle zît.
si hêten in der werlt wît
ir alsô vil gemachet,
dâ von der tievel lachet,
daz er hêt âne swære
sô mangen dienære,
die im bereit wâren
bî den selben jâren.
bî den zîten was bekant
ein man, was reu genant,
bî dem diu lant enhalp mer
was vil volks und grôzez her,
diu all under im wâren.
bî den selben jâren
wurden alliu rîch bekant,
als ich si geschriben vant,
daz bî den ziten hie dishalb mer
wârn weder stet, liut noch her,
wan holz und ertrîch
was über al diu lant gelîch.
jenhalb mers wârn liut vil,
der ich niht all nennen wil.
reu was ein stiftær.
dâ mit hêt er grôz swær
mangen tac unde jâr,
alsô sagt daz buoch für wâr.
er stiftet dô manic lant,
als ich si geschriben vant.
diu wurden bî im gemêrt,
als er di stifter lêrt.
zwei lant wurden dô bekant
und wurden dô bî im genant.
daz ein hiez sydarum,
daz ander egylviorum.
dâ wârn heiden gesezzen,
di dûhten sich vermezzen
an êren und an guote.
si wârn in frîem muote.
in dem selben lande
lebtens ân all schande.
dar nâch wart zehant
ein ander herr bekant,
der was geheizen chanaus,
di pfaffen schrîbent in alsus.
im ran ein schoenez wazzer bî,
daz was dannoch names frî.
dem wart sîn nam bekant:
chana sô wart ez genant
nâch dem herren als er hiez.
den namen er dem wazzer liez.
dar nâch in dem rîch,
in der heidenschaft gelîch,
ein lant hiez sycimorum,
daz ander assyriorum.
dâ wart ein herr inne -
er behielt daz lant mit sinne -:
seruch sô was er genant.
den heiden was er wol bekant.
ze den zîten ein ris was,
als ich an dem buoch las,
der was geheizen nemroch.
sîn leng hêt iedoch
drîzic dûmellen.
er moht vil mangen vellen.
er was ein engstlîch man,
für wâr ich daz sagen kan.
sîn sun hiez assur.
mit êrn er lebt unde fuor.
dâ wart ein volc von bekant,
assyri was ez genant.
noch mêr wil ich iu kunt tuon,
daz assur gewan einen sun.
der selb wart genant bel.
er wart ein degen harte snel
und wart ein guot urliugs man,
als ich von im gehoert hân.
daz êrst her er gewan,
daz ie dheinem mann wart undertân.
under dem herr pflac er der rot
mit flîz ân allen spot.
er wart ir aller houbtman,
für wâr ich daz sagen kan.
er wart sô gewaltic in dem land,
daz man im muost ân all schand
daz êrst opfer bringen
und nâch sînen hulden ringen.
daz opfer daz man ê brant
und ez gegen himel sant,
daz muost im werden undertân.
swer dâ sînen willen wolt hân,
der getorst ez nieman geben,
wolt er behalten daz leben.
ze den selben stunden
wart daz golt funden
den abgötern ze êren,
ir lop dâ mit mêren,
und swaz dâ mit gewunnen wart,
daz wart niht lenger gespart,
man ziert dâ mit diu abgot.
zwâr daz was des tiufels spot.
bel der vorhtsam man,
der selb einen sun gewan,
der wart genant nynus.
der bout ein stat alsus,
diu wart nyniven genant,
dâ wart er herr in bekant.
nynus wart ein gewaltic man,
der reit frumeclîchen dan
mit her in egyptenlant.
von im wart manic leit bekant
den liuten al über al.
er betwanc si mit grôzem schal
und mit vorhtsamer hant
gewan er dô egyptenlant.
daz kom im ze gewinne.
den herrn sluoc er dar inne
und der werlt ein michel teil.
daz kom im gar ze unheil.
dâ betwanc er daz lant.
swâ er stat vant,
dâ muost im werden undertân
beidiu wîp unde man.
man sach in vreislîch varen.
dar nâch in kurzen jâren
starp der herr nynus.
daz lant besaz mit êren sus
sîn wîp semeramus hiez,
diu mangen von dem leben stiez,
wan si gewalticlîche
fuor ûz in diu rîche
und betwanc mit gewaltiger hant
beidiu stet unde lant.
in india kom si gevarn
und betwanc di liut bî ir jârn,
stet, merkt gemeine,
grôz und ouch kleine.
diu frou niht vergaz,
si fuor dannoch fürbaz:
swa si liut oder stete west,
ez wæren friunt oder gest,
die betwanc si besunder.
des nam di liut wunder. dar nâch kom si gevarn alles für sich bî irn jârn verr in diu frömden lant und nam swaz si dar inn vant. sie vie die liut über al und nam dâ guot âne zal und bout babilonie die stat wîter dan si ie wart, und wart gewaltic dar inn, wan si hêt wîse sinn. diu lant hêt si betwungen, ir was vil wol gelungen. si was ein vorhtsamez wîp, ir herz was kreftic und îr lîp, dâ von manic bider man muost ir wesen undertân.
dar nâch lac diu frou tôt,
dô ir der lieb got gebôt.
nâch der frouwen tôt zehant
wart ein herr dô bekant
der was geheizen ebêr
und was den liuten niht unmær.
von dem kom ebraischiu diet,
als ez got wolt und riet.
abram wart von im geborn.
der selb huot sich vor gotes zorn.
dar nâch der triu, der guot
abraham sô wol gemuot
lebt nach gotes lêre
und volget ouch der sêre,
wan er nâch gotes lêre strebt,
und riet dem volk, daz ez lebt
nâch der gotheit. daz was reht.
dâ von sô hiez er gotes kneht.
zwelf lêrer schuof er dem volk zuo,
daz die spât unde fruo
nâch gotes willen lêrten
und von der bôsheit kêrten
die selb ebraisch diet -
abraham von herzen riet -,
daz si die lêr bekant,
und wurden priester genant.
nâch gotes willen sô gap er
den juden al die lêr;
daz si sich besnîden hiezen
und si des niht enliezen.
er sprach:< ir volget gotes lêr,
sô gewint ir frum und êr.
tuot ir als ich gesprochen hân,
daz stêt iu frümeclîchen an.
ir sült got den rîchen
biten vlîziclîchen,
daz er iuch hab in sîner pfleg
hiut und alle weg.>
abram kund mit sinnen
dheinen erben gewinnen
wol in hundert jâren.
daz muost er lâzen varen,
wan ez gotes will was,
als ich an dem buoch las.
des betrâgt abrahames wîp.
si sprach:< sam mir sêl und lîp,
ich gedenk dick dar an,
daz ich niht erben gewinnen kan,
und ist ez von den schulden mîn,
sô muoz ich immer trûric sîn.
waz engiltet abrahames lîp,
ob ich ez irr, vil armez wîp?>
mit der red gie si zehant
dâ si abrahâmen vant.
si sprach sô zühticlîch
und sô reht tugentlîch:
< abraham, vil lieber man,
ich dir des niht von herzen gan,
daz dhein erb von dir komen sol;
daz ist vil übel und niht wol.
und ist daz ie mîn lîp dar an
dhein schuld ie gewan,
dar umb müest ich trûric sîn
von hinnen biz an daz ende mîn.
ich muoz mit mînen sinnen
an dir des werden innen,
ob ich schuldic sî dar an,
daz ich niht kint gewinnen kan.>
dô sprâch abraham der guot:
< got ez niht ân sach tuot.
dâ von swaz gotes will sî,
dâ sol mîn will wesen bî.>
diu frou sprach:< lieber man,
ez sol zwâr sô niht ergân.
ich hân bî mir zwei wîp,
diu habent beid schoenen lîp,
diu süln dir wesen undertân.
dînen willen solt dû mit in hân.
ich muoz besehen wærlîch,
ob got der vil rîch
dir erben well bî in geben,
sô wil ich dar nâch niht enleben. wan mich dan nieman nert, wan ez von mînen schulden vert.
ist ez aber diu schuld dîn,
sô wil ich gar unschuldic sîn.>
dô der guot abraham
der frouwen red dô vernam,
wie diu frou hêt geret,
nû hoeret wie abram tet!
er traht dô mit sinnen,
wie er diu wîbel moht gewinnen. diu wîber alsô guot, daz was im wol ze muot.
er warp umb si biz an die zeît
daz in ieslîchiu zuo ir leit
an ir arm besunder.
daz was niht ein wunder,
daz ieslîchiu ein kint truoc.
des wart sîn herz vrô genuoc.
si truogen ez nâch frouwen reht.
ez wurden zwên schoene kneht.
des wart er herzenlîchen vrô
und lobt got von himel dô.
dar nâch stuont ez unlanc,
daz abram ein venster ûf dranc
und sach in ein gertelîn.
daz was diu kurzwîl sîn.
dô kom an der selben stat
zuo abraham gegangen drât
ein engel schoen unde klâr,
der hêt alsô schoenez hâr,
daz ich ez niht gesagen mac
biz an den jungisten tac.
er was vil schoen unde klâr,
sîn wengel wârn rôsenvar,
und was ze wunsch wol gestalt.
dô gie diu frou alsô alt
an ein venster dâ si sach stân
den engel alsô wol getân.
der engel was in der gebær,
sam er ein jüngelinc wær.
abram enpfie güetlîch
den engel alsô vreudenrîch,
dô er in sach vor im stân,
den engel alsô wolgetân.
dô danct er im zehant.
< mich hât got her zuo dir gesant
und tuot dir sicherlîchen kunt,
daz dû an diser stunt
komest mit dînem lîbe
zuo dînem alten wîbe,
sô wirt dir dâ ein kint bekant.
wan si got vil sêr hât gemant
umb ein degenkindlîn,
daz vil sælic müeste sîn.
nû hât sie got gewert schôn.
daz kint wirt der êren krôn,
wan ez vil heilic wesen sol.>
diu red geviel der frouwen wol,
wan si lacht dô genuoc.
wie gern si daz kint truoc,
daz kund iu nieman gesagen.
vor freuden kund si niht gedagen.
si lacht ot allez für sich dar.
vor freuden wart si wolgevar,
wan si vor freuden sprach,
dô si den engel ane sach:
< wol mich diser süezen stunt,
daz mir ein kint sol werden kunt!
daz enbiutet mir diu gotheit,
als mir der engel hât geseit.>
dô der engel hêt geseit
abraham die wârheit,
dô nam er urloup von dan.
dô gie der heilig man
zuo sînem wîb zehant.
er sprach:< mir ist daz wol bekant,
daz dir von mir an diser stunt
ein kint sol werden kunt.
daz ist will der gotheit,
dâ nimmer ze end wirt von geseit.>
dô sprach daz frum wîp zehant:
< mir ist daz selb bekant,
daz dir di botschaft ist komen.
daz hân ich wol vernomen,
wer di botschaft hât geseit.
daz was mir liep und niht leit.
den boten sach ich zuo dir gên
und sô schôn vor dir stên.
ich hôrt sîn red alsô wol,
daz mîn herz wart freuden vol.>
dar nâch in vil kurzer stunt
wart ir daz kint von im kunt,
und truoc ez nâch frouwen reht.
dô wart ez ein vil schoener kneht.
daz kint wart schoen als der tac
und wart geheizen isaac.
abram kund daz kindlîn
niht lieber gewesen sîn.
daz kint wuohs biz im wart gezalt,
daz ez wær zwelf jâr alt,
und swaz der vater vor sprach,
daz kint im allez nâch jach,
wan ez brach nie den willen sîn.
der vater tet im triuwe schîn,
wan ez was im unmâzen liep.
got lobt er, daz er in beriet
einer sölhen fruht von ir lîp.
des lobt er got und sîn wîp.
der sun wart im alsô liep.
er sprach:< der got der mich beriet
eines lieben kint, den wil ich loben.
ich müeste wærlîch toben
und danct ich niht der gotheit
sô solt mir wærlîch herzenleit
an dir, liebez kint, geschehen.
dû bist mir liep, des muoz ich jehen.>
dô got di lieb dô gesach,
wider sich selben er verjach:
ich wil abrahâmen
versuochen und sînen sâmen,
wan ich weiz wol daz im isaac
niht lieber gewesen mac.
den gebiut ich im ze opfer geben
ân aller hand widerstreben.
den engel sant er zuo im dan.
der sprach:< nû hoer mich, gotes man
abram, lieber gotes kneht,
ich wirb ein botschaft, diu ist reht.
darumb ich bin zuo dir gesant.
dar an sô solt dû sîn gemant.
daz enbiutet dir diu gotheit -
daz sol dir nimmer wesen leit -:
ûf dem berg der dort stât
solt dû dîn opfer bringen drât,
daz opfer wilich dir nennen,
daz dû ez mügest erkennen.
ez sol dîn sun sîn isaac,
der dir niht lieber wesen mac.
als liep dir sî dîn selbes leben,
dû solt in got ze opfer geben.>
des antwurt abraham der guot
ûz trûrigem muot:
< ôwê! herr schepfær,
dîn botschaft ist mir swær,
wan mîn liebz kint isaac
mir niht lieber wesen mac.
ez tet ie mînen willen gar.>
er vie sich bî dem grâwen hâr
und rouft sich engstlîchen.
< und sol ich entwîchen
der triun an mînem kinde,
vor jâmer ich verswinde.
sol ich hie toeten mîn kint,
herr got, nû mach mich blint,
daz ich iht sech des kindes tôt.
klag ich sêr, des gêt mich nôt.
lieber engel, ich sag dir,
di red solt dû gelouben mir,
daz opfer wirt mir ze swær.
nû bit got, mînen schepfær,
daz er ein ander opfer nem,
daz doch sînen êrn wol gezem.>
dô sprach der engel:< lieber man,
der red ich dir niht gan,
wan swaz got liep sî ze aller zît,
daz solt dû tuon ân widerstrît.>
dô sprach abraham der guot:
< herz, lîp, sin und muot,
daz muoz allez trûric sîn
umb min vil liebez kindelîn.
mîn gebot ez nie übergie.
ich wæn daz lieber kint ie
gesehen wurd dann isaac.
ich muoz doch hiut leiden tac
sehen und ouch smerzen
an lîb und an herzen.
iedoch wolt got mîn selbes leben,
daz wolt ich im ze opfer geben.
sîn gebot ich nimmer übergên.
ich wil in sînen hulden stên.>
dô gie abraham zehant,
da er sînen sun isac vant.
er sprach:< lieber sun mîn,
got müezt dû enpfolhen sîn
hiut und alle tag.
vernim reht waz ich dir sag.
ich wil got ein opfer legen,
als ich von êrst hân gepflegen,
ûf dem berg der dort stât,
wan mir ez got geboten hât.>
do sprach isaac daz kindelîn:
< vater, sol ich bî dir sîn?>
< jâ, liebz kint, daz sol geschehen.
dû muost hiut jâmer mit mir sehen.
got ist aller êren wert,
er ist genædic alsam vert.>
dannoch west niht daz kindelîn,
daz ez selb solt daz opfer sîn.
abraham dô aber sprach
ûz sînem grôzen ungemach:
< kint, nû gê wir an die stat,
dâ uns got hin geboten hât.>
dâ mit giengens beide.
für ein holz ûf ein heide.
dô sprach isaac daz kint:
< hie schadet uns dhein wint,
hie mach ich fiur, trag holz her zuo.
sag mir, wâ ist daz opfer nu?>
dô sprach der heilig man:
< jâ sol ez ûf dem berg ergân,
als uns got geboten hât.
ginc, ê ez werd ze spât.>
dô der guot abraham
ûf den berc quam,
er sprach:< lieber sun isaac,
ich sich an dir leiden tac.
dû bist mir liep vor allen kinden.
dîn hend muoz ich binden
und dich got ze opfer geben.
got teil dir mit sînen segen.>
daz kint jæmerlîchen sprach,
dô ez vernam den ungemach:
< nein, lieber vater mîn,
lâ ez ein ander opfer sîn.
dû hâst doch schoens vichs genuoc,
der doch nie dheinez truoc.
der gip im einz oder zwei.
er næm für mich ein hennen ei.>
vil trûric was abrams muot.
er sprach:< solt ich dich mit dem guot
loesen, daz ich gehaben mac,
vil liebez kint, mîn isaac,
daz wolt ich allez für dich geben.
ich lôst dich mit mîn selbes leben.>
die hend begund er winden,
daz kint begund er binden
mit mangen heizen zehern grôz.
daz wazzer im von den ougen flôz.
vil trûrens er von im gewan.
daz kint ruoft den vater an
ûz trûrigem muot:
er sprach:< vater mîn alsô guot,
tuo an mir dîn gnâde schîn
und sich den ungemach mîn,
den ich von dînen handen dol.
mîn lîp ist allez jâmers vol.
gedenk, vater, dar an,
daz mîn muoter nie gewan
dhein kint dan mich eine.
mîn muoter alsô reine
verderbt sich umb mînen lîp.
nû êr an mir alliu wîp.
dû solt mich des geniezen lân,
daz ich dir ie was undertân
und dînen willen nie zerbrach.>
ûz grôzem jamer abram sprach:
< vil liebez kint, mîn isaac,
ich ensol noch enmac
got niht anders opfers geben
wan dîn tugenthaftez leben
und dînen lîp al eine.
wolt got, solt ich gemeine
mit dir alsô ersterben,
ich wolt mit dir verderben;
daz dich ein ander toeten solt
für mich, dem wær ich immer holt.>
dâ mit kniet abram nider.
ir gesâhet sît noch sider
nie sölhen jâmer grôz.
daz wazzer im über di gürtel flôz
ze tal ûf sîn bein.
im was houbt und lîp gemein
als einem tôten mann gevar.
sîn herz was im zerbrosten gar.
dô er kniet ein wîlîn,
er sprach:< lâ dir gekleit sîn,
got von himelrîche,
mîn nôt gemeineclîche.
vater, almehtiger got,
nû sterc mich hiut an dînem gebot.
gip mir di kraft und di maht,
daz ich iht werd zagehaft,
sît daz lieb kint mîn
dîn heiligz opfer sol sîn.
mîn hend ich niht erbieten mac,
daz ich im tuo einen slac.
dâ von bit ich dich, herr got,
daz dû mich sterkst an dînem bot.>
daz swert er bî dem heft vie.
gegen dem kind er dô gie
mit mangem zaher grôz:
im vast ûz sînen ougen flôz.
elliu sîniu lit gemein,
arm, houbt und sîn gebein,
daz was im alz entwichen gar.
vil jæmerlîch er wart gevar.
daz kund iu nieman gesagen.
er hêt sich selben nâhen erslagen.
sîn âdern strebten von im dan.
nieman daz volschrîben kan,
wie jæmerlîch sîn gebærd was.
wunder was daz er genas!
er hêt zweier hant klagen
bî sînen jæmerlîchen tagen:
er gedâht, toet ich daz kint mîn,
sô muoz ich immer trûric sîn.
diu ander klag ist groezer nôt,
daz lîp und sêl muoz ligen tôt,
ist daz ich vil unsælic man
gotes gebot übergân.
doch hân ich gehoert sagen
jæmerlîch bî mînen tagen,
daz man von zwein boesen
daz wægest sol erloesen.
mir ist bezzer des kindes tôt,
wan daz ich angst unde nôt
an sêl, an lîb muoste hân.
sîn leben ist doch schier zergân. -
sîn swert wart dô blôz,
di scheid er verr von im schôz,
dô er zuo dem kinde trat,
als in diu grôz liebe bat,
di er hêt gegen der gotheit.
sîn herz hêt bêdenthalben leit.
dô wolt er ez ertoetet hân.
daz kint ruoft den vater an.
vil jæmerlîch ez gên im sprach,
dô ez daz swert blôzz sach:
< nein, lieber vater mîn,
gedenk an di triu dîn.
wa getoetet ie vater sîn kint?
dînes zorns gên mir erwint.>
dô in dâ bat daz kindelîn,
daz im niht lieber moht gesîn,
sîn herz ez dô niht toeten lie.
mit armen er ez umbevie
und kust ez güetlîch an den munt.
< ôwê, daz dû mir ie wurd kunt,
vil liebez kint mîn isaac!
ich dir niht tuon einen slac.>
mit zehern er daz kint begôz.
daz swert im ûz der hant schôz.
er sprach:< got, nû nim mich hin!>
diu lieb verkêrt im den sin.
dô er ein wîl bî im gesaz,
sînes leides er dô niht vergaz,
er sprach:< gotes hulde
ist mir ein übergulde
vor allen guoten dingen.
dâ von sô wil ich ringen
nâch sînen hulden swie ich mac,
swie liep mir sî mîn sun isac.>
mit der red er ûf spranc
und gie ein trûrigen ganc.
gegen got kniet er drîstunt nider.
ez gesach nieman sît noch sider
einn man sô jæmerlîchen klagen.
er hêt sich selben nâhen erslagen.
einen vesten muot er dô gewan.
er sprach:< ich mir selb des niht engan,
daz ich gotes huld verwurken sol,
der aller gnâden ist sô vol,
daz ich sîn niht gesagen kan.>
daz kint lief der vater an.
daz swert er aber gevie.
gegen dem kind er dô gie
unde vienc ez bî dem hâr
und fuort ez gar ungewar
und wolt ez dâ erslagen hân.
daz wolt got selber understân.
er schuof mit sînem engel guot,
daz er daz kint hiet in huot.
der selb habt im die hant,
dô er daz swert blôzz vant,
wan er vil güetlîch wider in sprach,
dô er daz kint gebunden sach:
< abram, dir gebiutet got,
daz dû behaltest sîn gebot.
er siht von dir die wârheit,
daz im daz opfer wær bereit,
und im gehôrsam woldest wesen.
lâ dînen sun isac genesen.>
dô abraham dô erhôrt
gotes willen und sîn wort,
vor freuden kund er niht gebârn.
er wart nie bî sînen jârn
alsô herzenlîchen vrô.
er lobt got von himel dô.
lieplîch er ûf spranc.
er gie ein vroelîchen ganc.
dem sun lôst er sîniu bant.
dô spranc er ûf zehant
und kust den vater an den munt
dicker dann zehen stunt,
unde lobten got vil sêr
und gewunnen freud und êr.
zehant er hinder sich sach
mit freuden und ân ungemach.
dô sach er zwischen den dornen
einen wider bî den hornen
haften, als ich sagen wil.
des gewan er freuden vil.
den opfert er an der stat,
als im sîn herz gap den rât.
er sprach:< sun mir ist daz wol bekant,
daz opfer hât uns got gesant,
wan swem got helfen wil,
der hât immer freuden vil.>
abraham der guote,
der lebt in gotes huote
hundert und sibenzic jâr.
nû hân ich iu gesaget gar
von sînem alter sicherlîch.
got nam in in sîn himelrîch.
nû mac ich iu niht verdagen,
ich müez iu von der wârheit sagen,
daz got fünf steten wart vil gram
umb ir ungehôrsam.
er liez ir vier versinken
und in der erd ertrinken.
ich wil iu allen tuon bekant,
wie di stet wârn genant.
ein stat gomorra hiez,
dâ er di liut ertrinken liez.
diu ander stat hiez sodomâ.
unrein liut wâren dâ.
diu dritt soboym hiez,
di ouch got versinken liez
umb ir boes sünde dâ.
diu vierde hiez adamâ.
diu fünft stat hiez segor.
ûz der was gegangen vor
lothes hûsfrou, als man seit.
der geschach sît vil grôz leit.
in den fünf steten vor genant
wâren liut inn erkant,
die nimmer boeser mohten sîn.
man und degenkindelîn
hêten si ze briute,
die selben boesen liute.
nû merkt, swie gar dem tievel sî
schalcheit und bôsheit bî:
von himel zuo dem abgründ
noch verfluochet er die sünd,
diu dâ heizet sodomâ.
bî der blîbt er niht lenger dâ
dann biz er sie geschünde.
sô unrein ist die sünde.
diu sünd was bî in ân zal
in den fünf steten über al.
dâ von si got versinken liez,
ir sêl er in die helle stiez.
in den steten was nieman,
der got wær dienstes undertân,
wan ein guot man hiez lot,
der dient vil gern dem lieben got.
zuo dem er zwên engel sant
unde hiez im tuon bekant,
daz die stet solden versinken
und in dem wâg ertrinken.
die engel wârn sicherlîch
klâr und dar zuo freudenrîch,
wan si wârn in den gebærn,
sam si zwên jüngling wærn.
dô si zuo lot kômen gegân
und in sîn hûs für in stân,
si sprâchen beid:< got grüez dich, lot!
wir sîn von got zuo dir ein bot.
er enbiutet dir sicherlîch,
der liebe got vil rîch,
dû süllest dich niht sûmen,
die stat solt dû rûmen,
dû und dîn hûsfrou guot.
dîn tohter hab in huot.
dû solt si heizen mit dir gân.
niht lenger solt dû hie bestân.
die stet süln versinken
und in dem wâg ertrinken
durch ir grôze bôsheit.
diu ist got von schulden leit.
ich sag, daz nieman in der stat
ist ân boes missetât
wan dû und diu hûsfrou dîn
und dîniu reiniu kindelîn.
dâ von îl von hinnen,
wellest dû entrinnen
dem grimmigen gotes zorn.
belîbst dû hie, dû bist verlorn.>
dô diu red alsô geschach,
den engeln wârn geslichen nâch
die unreinen liute
und wolden hân ze briute
die engel mit ir huore;
sô unrein was ir fuore.
für sîn hûs kômen si gegân
und begunden für di tür stân
und vorderten di jüngling beid.
lothen geschach nie sô leid.
loth der vil guote
sprach ûz trûrigem muote:
< ir lât die red stân.
nemt mîn töhter di ich hân,
die sint zwô maget sicherlîch,
mit den sô wert ir freudenrîch.
lât dis boten geniezen mîn.
dar umb wil ich iu holt sîn.>
mit der red er beleip,
unz die naht der tac vertreip.
di huorer giengen von in dan.
des freut sich der guot man.
dar nâch der engel wider in sprach,
dô er den tac schînen sach:
< wol ûf loth! ginc enwec
über den berc an einen stec!
dû solt ouch nimmer umbe sehen,
swaz disen steten mac geschehen.
daz enbiutet dir diu gotheit.
tuost dû sîn niht, ez wirt dir leit.>
zehant huop sich dannen lôt,
als im der engel dô gebôt,
von der stat ûf ein heide.
sîn töhter nam er beide
und sîn hûsfrouwen guot.
< ich sag iu, waz ir tuot:
iur dhein sol niht umbe sehen,
swaz disen steten süll geschehen.
schrîen, rüefen unde schal
hoert ir allez über al:
des sült ir ahten kleine,
wan si sint gar unreine.>
dô lobten si im stæte,
daz ez ieslîchez tæte.
dâ mit gie der guot man
ûf einen hôhen berc von dan.
dâ hôrt er schrîen, rüefen vil.
dâ was dheiner slahte spil,
wan ach und wê was in mit.
der engel sluoc nâch gotes sit
diu hiuser, daz si sunken
und in dem wâg ertrunken.
dô daz geschrei erhôrt
loth hie unde dort,
dô gienc er allez für sich hin.
dô bestuont diu hûsfrou sîn
und sach den jæmerlîchen val
und daz rüefen âne zal.
dô wart si stênt stille.
daz selb was gotes wille:
si wart zuo einer salzsiul zehant,
daz wunder wolt der heilant
der werlt erzeigen gemeine,
daz man sîn gebot reine
behalten sol ze aller stunt.
daz ist iu allen worden kunt,
daz si zuo einer salzsiul wart.
daz geschach an der selben vart,
als si noch hiut vor uns stât,
daz si gotes gebot übertrat,
dâ von si nimmer komen mac
biz an den jungisten tac.
bî dem wîb dâ nieman beleip.
loth sîn töhter für sich treip.
dâ mit dô giengens in ein holz.
dâ wurden si des nahtes stolz,
wan si wîn truogen mit in.
daz was an in ein grôzer sin.
spîs hêten si dâ vil genuoc.
di töhter wâren kluoc:
diu ein zuo der andern sprach:
< unser friund ungemach
müet mich vil sêre,
doch klag ich michels mêre,
daz wir ân friunt süllen sîn.
daz klag ich, liebiu swester mîn,
wan ez sint friunt, mâg und ros
versunken all in daz mos.
wir süln mit unsern sinnen
ander friunt gewinnen,
bruoder unde swesterlîn.
daz schaff ich hiut mit dem wîn.>
diu jung zuo der alten sprach:
< swaz mir ze leid ie geschach,
des wil dû mich ergetzen wol,
wan dû bist wîser red vol.
sag, wie wil dû ez grîfen an,
daz wir ân friunt iht bestân?>
diu alt der jungen antwurt dô:
< swester, dû solt wesen vrô.
wir süln mit disem guoten wîn
trenken den lieben vater mîn,
sô wil ich werden alsô kluoc,
daz er werd trunken genuoc.
ich leg mich an den arm sîn,
sô wænt der lieb vater mîn,
ez sî mîn muoter, diu uns liez
und sich in grôzen jâmer stiez.>
diu jung sprach:< ich sag dir für wâr,
wirt er sîn innen bî einem hâr,
zwâr er wirt dir tuon den tôt.
des twingt in grôz nôt,
wann dû verliesen wil dîn êr.>
diu alt sprach:< dû fürhtst dir sêr.
ich muoz in nackent hînt bestân,
swie ez mir halt süll ergân.>
dâ mit ir vater zuo gie.
diu tohter in vil schôn enpfie
und truoc in für ein lægelîn,
dar inn was edel, guot wîn,
und hiez in trinken vil nôt,
biz er vor trunkenheit wart rôt
und ouch unversunnen lac
die naht biz an den tac.
ein bett wart dô bekant,
daz hêt diu tohter mit ir hant
gemacht, als si best kunde.
er leit sich an der selben stunde.
zuo im leit si sich drât.
über sich daht si ir wât
und leit in schôn an ir arm.
dâ lâgen si ân mâzen warm.
dô der vater entwachte,
diu tohter in an lachte.
er wânt, ez wær sîn êlîch wîp.
er druct sie nâhen an den lîp
und macht sie swanger an der stat.
dar nâch sleich si von im drât,
dô er anderstunt entslief.
der swester si zuo ir rief
unde sagt ir die mær,
wie ez ir ergangen wær.
diu jung swester sprach dô:
< sît ez ergangen ist alsô,
sô müg mir, swester, sam geschehen.
des wil ich von der wârheit jehen.>
dar nâch an der andern naht
diu tohter im ein læglîn brâht
mit edelm, guotem wîn vol.
unz er getranc ân mâzen wol,
si sprach:< lieber vater mîn,
wil dû edeln, guoten wîn?
dâ solt dû dich mit laben schôn.
dû treist der êren krôn.>
waz solt er sich mit wîn laben?
der zung maht er niht gehaben.
zuo bett wîst man in dô.
des was diu jung tohter vrô.
die macht er ouch swanger zehant.
diu kint wurden dô bekant.
dô si gewuohsen nâch ir reht,
vil mangen ritter unde kneht
gewunnen si und manic lant;
dâ wurdens herren in bekant.
die wil ich iu noch nennen,
daz ir si mügt erkennen.
der ein was joab genant,
der ander moab bekant.
isac abrahames sun
wart nâch im gewaltic und frum
unde wart ein êrbær man,
als ich von im gelesen hân.
er nam ein frouwen diu was guot,
diu lebt schôn nâch sînem muot.
rebegkâ was si genant.
si wær wol frou übr alliu lant
gewesen an aller frümecheit,
wan all bôsheit was ir leit.
isac und rebegkâ
gewunnen wol mit freuden dâ,
reht als got wolde
und als ez wesen solde,
zwei reht schoeniu kindelîn.
diu mohten in wol liep sîn. wan diu kint wurden kunt beidiu der frouwen ze einer stunt.
diu frou alsô klâr
nam der kind war.
daz wârn zwên schoen kneht.
des was diu frou vrô von reht.
der ein der frouwen liep was,
des si mit noeten kûm genas;
daz hiez si jacob nennen,
daz si in moht erkennen.
der ander wart esau genant.
an sînem lîb wart er bekant,
wan er wart ein rûhez kint.
ir beider vater der wart blint.
dar nâch über zwelf jâr
wart ez rûch ân mâzen gar
an allem sînem lîbe.
dâ von ich ez an schrîbe.
er wart dem vater ein liebez kint.
er sprach:< sun, sît ich bin blint,
sô solt dû triu und êre
an mir erzeigen sêre
und solt mir, liebez kint mîn,
vil gar undertænic sîn.>
der red antwurt esaû:
< dû solt mir, lieber vater, nû
niht dester frömder sîn.
ich tuon dir mîner triuwen schîn.>
dô sprach isaac der alt:
< dîn triu mir got behalt,
wan dû vor allen kinden mîn
immer muost gesegent sîn.>
dar nâch sprach er über lanc:
< ich bin unmâzen worden kranc
und fürht, ich welle sterben
und an dem lîb verderben.
dâ von wolt ich dich gern biten,
ob dû wærest in den siten,
daz dû mir bræhtst ein hintenkalp
und hiezest mirz bereiten halp,
daz ich mich lab an der spîs,
sô gît dir got daz paradîs.
dar zuo sol dir der segen mîn
niht lenger gespart sîn,
sît got mich hât gemacht blint:
sô muost dû über mîniu kint
den segen haben, daz ist reht;
dîn bruoder sîn dîn kneht.>
dô sprach er:< lieber vater mîn,
dû solt des gar gewis sîn,
ich wil dir wesen undertân
di wîl und ich daz leben hân.>
dâ mit huop sich esaû
und gie bald des morgens fruo
mit sînem bogen in den walt.
dâ sach er wilt manicvalt.
dô hêt sîn muoter ouch vernomen,
wie esau ze veld was komen.
dô gie si ze jacoben zehant.
si sprach:< mir ist daz wol bekant,
daz dîn vater isaac
niht vil lenger geleben mac.
er hât dînen bruoder ûz gesant,
daz er im vâch ein wilt zehant,
und wil im geben den segen guot.
wie wê daz mînem herzen tuot,
daz dû in niht haben solt!
wan ich bin dir von herzen holt.
möht ich mit mînen sinnen
den segen dir gewinnen,
daz der segen über dich gieng,
ê er daz wilt gevieng!>
dâ mit gie diu frou drât
zuo irer kemnât.
si sprach:< jacob, lieber sun,
ein wîsheit ich dir kunt tuon.
gê zuo dem stall und vâch ein kitz
unde hab ouch dîn witz,
vil liebez kint, mîn jacob,
schaff, daz dich dîn vater lob,
und mach daz kitz, daz ez guot sî.
dâ sol mîn hilf wesen bî.
daz vel bint ich dir über dîn hant,
sô wirt im niht von dir bekant,
daz dû in woldest triegen
und im den segen ab erliegen.>
der red wart jacob missevar.
er sprach:< wirt er von mir gewar,
daz ich in wil triegen
und im alsô liegen,
sô fürht ich, liebiu muoter mîn,
der segen müez ein fluoch sîn.>
diu muoter zorniclîchen sprach,
wan ir diu red was ungemach:
< dû fürhtest dir, sun, ze sêr,
dû wil niht haben êr. einen list wil ich dir vinden. dîn hend wil ich dir verbinden.>
einen list si dô vant.
daz vel si im über die hende bant.
si sprach:< dû solt dînem vater tragen
daz ezzen und solt niht verzagen,
sô wirt der guot segen dir.
dîn bruoder kumt niht sô schier.>
daz ezzen er dem vater truoc.
daz was bereit alsô kluoc
mit wurzen und mit saffrân,
daz er sô guotes nie gewan.
jacob sprach:< iz, vater mîn,
mîn triu sol dir bereit sîn.>
isac sprach:< wie bist dû genant?>
dô sprach diu muoter zehant:
< ez ist esau daz kint dîn,
und hât dir brâht daz kitzelîn.>
dô er nû was gesezzen
und ein teil hêt gezzen
und man den tisch von im nam,
vil schier jacob für in quam.
ein froelîch wort der vater sprach:
< ich klag niht mîn ungemach,
sît du mir mit freuden bist komen.
daz hân ich williclîch vernomen.
dû bist mir lieber dann mîn leben.
ich wil dir mînen segen geben,
den ich dir behalten hân.
dû wær mir ie undertân.
ginc her unde küss mich an den munt.
mîn segen sol dir werden kunt.>
jacob forhticlîch zuo im gie.
mit armen er in umbevie.
dô kust er in an den munt.
er sprach:< dir sol werden kunt
der segen, den ich behalten hân.
lâ mich dîn hant grîfen an.>
die hende bôt im jacob zehant.
die riuch der vater dar an vant.
zehant sprach isaac:
< die hend ich erkennen mac,
daz si esau sint zwâr.
daz erkenn ich an dem hâr.
doch hân ich des guoten wân,
dîn stimm gehoer jacoben an.>
dô sprach diu frou:< di red lâ sîn,
ez ist esau daz kint dîn.>
do sprach isaac der guot man:
< sol ich mich des hinz dir verlân?>
diu frou sprach:< ûf die triu mîn,
ez ist daz lieb kint dîn.>
dô sprach er vil lieplîch,
wan er was gar freudenrîch:
< nû hab dir, kint, den segen guot,
daz dîn êr sî behuot,
und allez daz von dîner hant
geworfen werd ûf daz lant,
daz verwerd dir nimmer;
dû habest genuoc immer.
dar zuo süln dir diu kint mîn
immer undertân sîn.
alz mîn guot sî dir bekant
nâch mînem tôd zehant.
und pflic ouch fruo unde spât,
als ez got geboten hât,
der getriuwen muoter dîn
und tuo ir kindes triu schîn.
milich und honic sî dîn spîs,
got geb dir daz paradîs.>
do sprach jacob:< lieber vater mîn,
des solt dû gar gewis sîn,
ich behalt gern dîn gebot,
als liep mir ist der rîch got.>
dar nâch, als ich gehoert hân,
kom esau für den vater stân.
er sprach:< lieber vater mîn,
ditz wilt sol dir bereit sîn.
daz hân ich dir gevangen;
ez ist mir wol ergangen.>
der vater sprach:< wer bist dû?>
er sprach:< ich bin ez esaû
dîn sun, der ie der triuwen spilt,
der hât dir brâht ditz wilt.>
der vater trûriclîchen sprach:
< du engiltest daz ich niht ensach.
mich helfent wênic mîn witz.
swer mir hiut brâht daz kitz,
daz selb wider mich verjach,
wan er und dîn muoter sprach
do ich vrâgt wer dâ wære
dô seit si daz mære,
esau hiet brâht ein hindenkalp.
daz hiez ich mir bereiten halp.
ich wânt, ez wær diu wârheit.
daz ist mir nû von herzen leit,
wan ich hân im den segen gegeben
ân aller hand widerstreben.>
dô sprach esau zehant:
< und stüend an im alliu lant,
ja geniuzet er sîn nimmer.
sîn vînt bin ich immer,
biz ich, vil lieber vater mîn,
errich mich an dem kind dîn.
jâ hât er mir ez ê getân.
er wirt ein ungetriuwer man.
er ist zuo der schalcheit kluoc.
dô in und mich mîn muoter truoc,
swie klein er wær und swie junc,
er gewan mir an den vorsprunc.
daz ist mir hiut und immer zorn,
daz er ê ich wart geborn.
daz was dô leit der muoter mîn.
des muoz ich hiut und immer sîn
sîn vînt. biz an mînen tôt
bin ich im vînt, des gêt mich nôt.>
diu red wart der muoter geseit.
der was ez von herzen leit.
si begunde zuo dem vater gân.
si sprach:< herr und lieber man,
mîn sun esau und der dîn
wil jacoben vînt sîn.
nû fürht ich, mîn lieber man,
esau gewinn im daz leben an.
nû rât im, lieber herr mîn,
daz er ân angst müg gesîn.
si sint doch beidiu unser kint,
wie si ensamt geborn sint.>
der vater trûriclîchen sprach:
< swie mir und esau ein ungemach
von jacoben ist geschehen,
sô wil ich doch mîn triu an sehen.
heiz mir jacoben her gên,
daz ich in hoer vor mir stên.>
dô gie diu muoter zehant
dâ si ir kint jacobum vant.
bî der hant si in gevie,
für isaac si mit im gie.
si sprach:< herr und lieber man,
jacoben hoer hie vor dir stân.>
der vater sprach:< dîn trugenheit,
diu sol dir wesen leit,
wan daz ich daz muoz an sehen:
dû bist mîn kint. des muoz ich jehen:
mîn sun esau an diser stat
vil dick des gesworn hât
wol bî zehen eiden,
daz er dich well scheiden
von dînem leben schier,
daz solt dû wol gelouben mir,
dâ von sô rât ich dir zehant,
daz dû rûmest ditz lant,
und var in achayam;
dâ wirt dir schier kunt getân
dîner muoter vater, dîn en.
den bit, daz er dich bî im wen;
er behalt dich als im wol stât,
sît dich dîn muoter im lâzen hât.>
diu red geviel der muoter wol.
< kum dar! dû wirdest freuden vol;
sît dîn vater ist worden kranc, -
sîn leben ist nû niht lanc.>
dô fuor jacob zehant
hin gên achaya in daz lant
und vrâgt fruo und spâte
in dem land vil drâte,
biz im sîn en wart bekant.
er sprach:< ich bin zuo dir gesant.
daz hât getân diu muoter mîn,
diu muoz dir mit triuwen holt sîn.
rebegkâ sô ist si genant,
ir tugent zieret wol ein lant.>
er sprach:< bist dû rebegken kint,
ir kint mir von reht liep sint,
wan si ist diu tohter mîn.
irn kinden tuon ich hilfe schîn.
daz ist billîch und ouch reht,
ez sî maget oder kneht.
ich tuon dir sô ich best mac.
sælic müez sîn der tac,
daz dû mir bist worden kunt.>
er kust in güetlîch an den munt.
hei wie lieplîch er dô sprach:
< daz dich mîn oug ie gesach,
des bin ich vrô mit triuwen.
dîn vart sol dich niht riuwen!>
isac abrahames sun,
von dem wil ich iu kunt tuon,
der lebt bî sînen zîten zwâr
hundert und sehs und vierzic jâr.
nû hân ich iu gesaget gar
von sînem alter für wâr.
bî im beleip er, daz ist wâr,
mêr dann ein ganzez jâr,
biz er ein schoen magt ersach -
von der sô hêt er ungemach -,
diu was geheizen rachel.
ir lîp was schoen und sinwel,
und was der jâr gar ein kint.
all megde di nû sint,
die kunden niht gelîchen
der megde wunniclîchen.
ir vater der hiez laban
und was zwâr ein guot man.
sîn hûs stuont mit êren wol,
als eins frumen mannes sol.
dar inn was spîs genuoc.
allez daz daz ertrîch truoc,
des was genuoc dar inne.
er hêt ouch witz und sinne.
sîn ander tohter diu hiez lyâ,
di hêt er ouch mit êren dâ
und ander kint genuoc.
lyâ was an werc vil kluoc:
doch was rachel schoen niht gelîch.
jacob dient ir vlîziclîch,
laban umb rachel siben jâr -
daz ich iu sag, daz ist wâr -,
und lobt im laban sie ze geben
ân aller hand widerstreben,
ob er im dient mit triuwen;
ez solt in niht riuwen.
jacob dient labân
umb sîn tohter wol getân.
dar zuo hêt er ein gunst.
er sazt ouch all sîn kunst,
daz er labans willen tæt,
die wîl er sîner tohter bæt.
do daz sibent jâr ende het,
wider sînen enn er dô ret:
< ich hân verdient di maget guot,
nâch der mir stuont mîn muot.
dâ von bit ich dich, en mîn,
daz dû dir lâzst enpfolhen sîn,
daz mir laban lône
mit sîner tohter schône,
als er mir gelobt hât.
des wil ich niht haben rât.>
der en sprach:< jacob, liebez kint,
an dir ich niht wan triu vint.
dâ von gên ich mit dir schôn
und wil dir vordern dîn lôn.>
si giengen dâ si funden stân
di juncfroun vor hern labân.
der en zühticlîchen sprach,
dô er hern laban an sach:
< her laban, lieber friunt mîn,
sol ich mit hulden sprechent sîn -
wan ich bin iu mit triuwen holt -:
jacoben ir billîch lônen solt.
der hât iu gedienet siben jâr
umb iuwer tohter, daz ist wâr.>
des antwurt dô her laban,
er sprach:< ich im wol êren gan
unde mînem kind zwâr.
ich wil ims geben offenbâr.>
jacob sprach:< vil lieber herr mîn,
ez sol des billîch zît sîn,
daz ir mir gebt iuwer kint,
dâ hân ich umb gedienet sint.>
dô sprach laban der guot:
< ich sag dir mînen muot.
ich wil dir geben die tohter mîn -
des solt dû gar ân angst sîn -
und wil dir ir wol gunnen.>
er sant nâch sînem kunne
und nâch sînen mâgen,
die wolt er râtes vrâgen.
do begund ez in allen
vil reht wol gevallen.
dô was ze den zîten der sit,
daz sich di briut verhiengen mit
zendâl ir antlütz,
als ez den juden noch ist nütz.
wan er sîn tohter lyam
gap jacoben, als im gezam,
do wânt jacob, ez wær rachel.
er was ze nemen dô vil snel.
diu hôchzît wert biz an di zeît,
daz man si zesamen leit
in ein kemnâte.
daz was des nahtes spâte.
dhein venster gap in daz lieht.
dâ von maht er gesehen niht,
daz lyâ an dem bett lac.
mit ir er schôn der freuden pflac,
wan er des wânt, ez wær rachel;
da von was er zuo dem bett snel.
des morgens dô der tac ûf quam,
do ersach er froun lyam.
dô wart er trûric und unfrô.
er gie zuo sînem sweher dô.
er sprach:< wie habt ir mir getân?
nû wârt ir ein triuwer man.
wie bin ich hiut verrâten
in diser kemnâten!
ich hân vil grôzez unheil,
daz rachel mir niht wart ze teil.
des muoz daz herz und der lîp mîn
immer vollez jâmers sîn.>
dô sprach sîn sweher laban:
< dû bist ein wunderlîcher man.
ich sag dir in kurzer vrist,
wie ez dir widervarn ist.
ein sit ist in dem lande,
daz er muoz haben schande
swer sîn jüngstez kint
gît ûz der wirt an êren blint,
und læt di alten sitzen still:
daz ist niht friunt und mâges will.>
jacob muost in trûren stân.
< daz solt ir ê gesaget hân
mir, daz ist von got reht.
ich was umb rachel iuwer kneht
unt dient iu volliclîch siben jâr.
merket, ob ich sag wâr!
der habt ir mir gelônet niht.
dâ von mir leid von iu geschiht.>
der sweher sprach:< lâ dînen zorn,
dû solt dîn dienst niht hân verlorn.
ê daz dû wurdest zornvar,
ich dient dir ouch siben jâr.>
er sprach:< ich wil dîns diensts enbern,
woldest dû mich einer bet gewern;
daz wolt ich dienen ân nôt
immer biz an mînen tôt.>
er sprach:< lieber jacob, nû sprich,
swaz dû wil, daz tuon ich.
des setz ich ein gewissez pfant
mîne triu in dîn hant.
swaz dû sprichest, daz tuon ich;
daz wil ich dienen umbe dich.>
do sprach jacob, der degen snel:
< gip mir dîn tohter rachel,
die wil ich ouch ze wîb hân;
sô hâst dû wol an mir getân;
dar umb wil ich dienen zwâr
völliclîch noch siben jâr.>
des antwurt im dô laban:
< dû bist ein wunderlîch man.
wil dû mir dienen siben jâr,
ich wil sagen offenbâr
vor disen frumen liuten
wil ich dir bediuten,
daz si dîn ander kon müez wesen,
wil dû des niht entwesen.>
zehant gâbens beide
an ein ander triu und eide,
daz ez vil stæt solde wesen.
er kund ân sie niht genesen.
do diu siben jâr heten ein end gar,
do hiez er rachel für in gên dar.
er sprach:< waz ich gelobt hân,
daz wil ich gern stæt hân,
unde wil ez lâzen wâr.
got geb daz si wol gevar!>
dô daz lyâ hêt ersehen,
si begund wider irn vater jehen:
< nein, lieber vater mîn,
lâ ez ein andern man sîn,
der mîn swester nemen sol.
mîn lîp wirt gar leides vol.>
jacob ûz grôzem zorn sprach:
< dû hietest wol dînen gemach.
wil dû niht mit gemach sîn,
dû kümst niht an daz bett mîn.>
< nein, jacob, mîn lieber man,
dû solt dîn triu sehen an
und lâ mich lenger bî dir sîn.
ich gan dir wol der swester mîn.
lâ mir dîn güet wesen bî.
wil dû noch zwô oder drî,
der wil ich dir wol gunnen.
nim under mînen kunnen
swelich dir gevalle baz.
daz wil ich lâzen âne haz.>
der rede was dâ genuoc.
einen zendâl man dar truoc,
dâ diu schoen rachel gienc.
ir ougen man dâ mit verhienc
nâch dem jüdischen sit.
der selb volget in noch mit,
den juden gar ân widerstrît
ze ieglîches hôchzît.
dô wart im rachel gegeben.
mit freuden wolt er mit ir leben.
dô er di zwô swester guot
hêt an im mit frîem muot
volliclîchen zwei jâr,
dannoch hêt er niht volle gar
konen zuo sînem lîb genuoc.
er was zuo minnen alsô kluoc,
daz er im dannoch zwô nam.
des wolt er haben dhein scham.
die selben wilich iu nennen,
daz ir si mügt erkennen.
diu ein sîn diern belâ,
diu ander diu hiez zelfâ.
die nam er beid an der zît.
des gewunnen si ir frouwen nît
bî den selben jâren,
wan si ir diern wâren.
doch muost ez sîn ir wille,
und muosten swîgen stille.
bi den vier wîben er gewan
zwelf sün wol getân.
der ein wart joseph genant,
der wart gefuort in egyptenlant.
der ander hiez benjamin,
der dritt bruoder neptalim.
der vierd gad was genant,
der fünft asser erkant.
der sehst was ruben zwâr.
der sibent levy, der lebt gar
ân schand, dem gap der vater lôn.
der ahtet der hiez symeôn.
der niunt was judas genant;
der gap den rât, daz man versant
josep an der selben stat.
der zehent der hiez josaphat.
der einleft der hiez dan vil schôn.
der zwelift der hiez zabulôn.
von disen sünen vor genant
wurden zwelf gesleht erkant.
den wil ich reiten ir zal,
daz irs erkennet über al.
ich hân von in wol vernomen,
daz von den zwelfen ist bekomen
hundert tûsent, daz ist wâr.
dannoch sô habent si an ir schar,
daz tuont uns diu buoch schîn -
ir süllen dannoch mêr sîn
vier und vierzic tûsent gar
zuo den hundert tûsent, daz ist wâr.
dâ von kom ysrahelischiu diet
als ez got wolt und riet.
der dis zal uns tet bekant,
der ist johannes genant:
der hôch êwangelistâ
hât uns vor geschriben sô.
in den latînischen buochen
sol man di wârheit suochen.
jacob von sînen sünen gie
ûf einen berc, dâ er nie
sît noch ê komen was,
und leit sich nider ûf ein gras.
dâ slief er al ein.
sîn houbt lac ûf einem stein
under einem schoenen grüenen boum.
dâ troumt im ein süezer troum,
wie ein leiter guldîn
gie zuo unserm trehtîn.
die leiter nieman habt noch fuort,
von der erd an den himel ruort.
des muost si stên stille;
daz selb was gotes wille.
di engel ze tal und ûf stigen,
gegen got si zallen zîten nigen.
si hêten wîziu kleider an,
di selben engel wol getân.
ir wunn diu was alsô grôz,
daz si des stîgens niht verdrôz.
jacob der sach die wunn an.
manger freud er dô gewan,
wan im wart ê noch sît
nie sô kurz dhein zît,
wan sîn lîp was freuden vol;
dâ von sô wart im nie sô wol.
dô er dâ entwachte -
sîn lîp vor freuden krachte -,
dô sach er einen engel stân,
der wolt an di leitern gân.
mit armen er in zuo im vie,
dô er sô schoener vor im gie.
mit handen, mit armen er in twanc.
die naht er allez mit im ranc.
der engel sprach:< vil sælic man,
lâ mich, der tac wil ûf gân.>
er sprach:< ich lâz dich niht drât,
dû segenst mich dann an diser stat.>
zehant dô gap er im den segen:
< der heilig got müez dîn pflegen.>
dô im diu wunn was zergân,
diu im sô wol hêt getân,
wider sich selben er dô jach,
wan er dick daz wort sprach:
< ich weiz zwâr, dise stat
got dar zuo beschaffen hât,
daz er ein hûs hie haben sol,
daz erkenn ich bî der leiter wol,
und daz daz himelisch tor
stêt gên diser stat enbor.>
dar nâch er dick trahte,
daz er ein bethûs machte
dem lieben got ze êren,
sîn lop dar inn ze mêren.
einen alter sazt er dar în.
dar zuo kêrt er sînen sin,
daz er in zieret schôn.
des gap im got sîn lôn.
ez stuont ouch dar zuo sîn muot,
daz er in wîht mit öle guot.
den selben list er dô vant,
daz er in wîht mit sîner hant,
den alter an der selben vart,
dâ von got gelobt wart.
nû lâz wir die red stân
und grîfen zuo jacobes kinden an,
diu wir haben vor genant.
diu geschrift tuot uns von in bekant,
daz si wærn wol getân.
der vater hiez si ze velde gân,
dô si sô alt wâren.
bî den selben jâren
under den kinden was ein kneht,
der was im ze dienst gereht:
der selb was josep genant,
den liuten was er wol bekant.
sîn zuonam hiez der troumær.
dem vater was er niht unmær.
er enpfalh im schâf, rinder vil,
der ich niht aller nennen wil
und niht all genennen kan.
er wart zwâr ein frum man.
eines tages er lac und slief.
ein troum im in sîn herz lief,
wie er sæz under einem boum.
seht! alsô was sîn troum:
wier ûf einem grüenen anger,
ûf einem plân gesezzen wær
ze tal under dem breiten boum.
dô nam er aller stern goum,
die an dem himel wâren;
die sach er schôn varen
an dem firmamentô,
einer nider, der ander hô;
die wârn all schoen vil gar,
als im der troum seit für wâr.
doch sach er dar under
einlef stern besunder,
die lûhten ûz den andern gar,
des nam josep vil wol war;
dar zuo sunn unde mân,
die bâten in mit den einlef sternen an
und wurden im dienstes undertân,
die einlef stern, sunn und mân.
dô er dô entwachte,
des troumes er dô lachte,
wan er was sîn vil vrô.
zuo sînem vater sprach er dô,
dô er in êrst an sach:
< vil lieber vater,> er dô sprach,
< ich bin gelegen under dem boum
dâ ist mir getroumt ein troum,
wie einlef stern, sunn und mân
mich solden beten an.>
daz erhôrt diu muoter dô.
des troumes wart si vrô.
si sprach:< sun, den troum lâ stân,
der sol dir wærlîch wol ergân.>
der vater sprach ouch zehant:
< mir ist an dem troum bekant,
daz dir dîn bruoder sunder wân
werdent all undertân.
daz bediutent di einlef stern,
daz si dîner gnâden gern;
sô bediut der mân und sunne,
daz wir dir dîner êren gunnen,
ich und diu lieb muoter dîn,
und doch in dînen gnâden sîn,
ich und dîn muoter. daz geschiht.
nû brich an uns dîn triu niht.
dû wirdest zwâr ein gewaltic man,
für wâr ich dir daz sagen kan.>
dâ mit diu red gelac
zwâr biz an den dritten tac.
daz vich si hinz veld triben.
josep der was dâ heim beliben.
dô er der bruoder niht ensach,
ze veld was im nâch in gâch.
dô si in verrest sâhen gên,
do begund der ein ûf stên
und sprach:< seht, lieben bruoder mîn,
josep wil unser herr sîn,
als im mîn vater hât erleit.
wir süln in vâhen, des ist zeît,
und werfen in in ein piscinam.
des muoz er sîn gehôrsam.
des mac er niht entwenken,
wir süllen in ertrenken
und besehen, waz im helf sîn troum,
der im troumt under dem boum.
wir süln ouch niht vergezzen,
wir jehen, in hab frezzen
ein übel tier ûf dem plân.
der red sült ir mir gestân.
ein lamp süll wir toeten
und mit dem bluot roeten
sîn gewant, daz er hât an getragen,
und süllen mînem vater sagen,
ein tier hab in vrezzen gar.
daz hât mîn vater für wâr.>
der ander bruoder sprach dô:
< nein, lieber bruoder, red niht alsô.>
der selb was ruben genant.
hei wie tiur er si mant!
< wir süln sîn bluot vergiezen niht,
oder uns von got vil wê geschiht.
wir süllen im helfent wesen,
daz er noch lenger müg genesen.>
er klagt des bruoder ungemach,
wan er ûz grôzen triuwen sprach:
< wir süln in hie niht toeten
noch in des tôdes noeten.
wir werden an der sêl verlorn
und müezen dulden gotes zorn.
uns geschæch als cain geschach,
der an sînem bruoder sîn triu zebrach.
recht alsô müest uns geschehen.
des muoz ich von der wârheit jehen.
vil lieben bruoder, lât in genesen.
welt ir sîn aber niht entwesen,
so verkouft in in egyptenlant,
so wirt er uns nimmer mêr bekant.>
di red erhôrt joseph dô.
dô wart er trûric und unfrô.
er sprach:< lieben bruoder mîn,
lât mich von iu gescheiden sîn,
wan ich wil gern scheiden
von iu zuo den heiden,
daz ir mir lât den lîp mîn
durch unsern lieben trehtîn.>
nû merket, ze der selben zît
kom zuo in ein wagen wît,
der truoc koufliut rîch.
die bruoder kômen gemeineclîch
zuo dem wagen gegangen.
dô wart vil wol enpfangen
die koufliut gemeine,
grôz unde kleine.
si sprâchen:< welt ir koufen reht
zwâr einen frumen kneht,
den geb wir iu ringe
umb drîzic pfenninge.>
dô sprach der koufman zehant:
< lât mir den kneht werden bekant
unde lât mich an im spehen,
ob ich mich gewinnes müg versehen.>
josep wart für in dô brâht,
der was in wunniclîcher aht.
zehant dô in der ein ersach,
wider sîn bruoder er dô sprach:
< ich wil in haben ringe
umb drîzic pfenninge.
die wil ich iu gern geben
und wil dâ wider nimer streben.>
die bruoder tâten dar inn schîn,
daz si sîn vînt wolden sîn.
die pfenning nâmen si umb in.
daz dûht den koufman guot gewin.
er sprach:< josep, wil dû mit mir?
ich gib dir ros und kleider schier.>
des antwurt josep dô,
wan er des koufes was vrô, daz er kom von den noeten wan er in niht lie toeten.
er sprach:< vil lieber herr mîn,
ich wil vil gern bî iu sîn.>
si fuorten in ûf dem wagen hin
und sprâchen:< wir haben guoten gewin
an disem jüngelinge.
silber und pfenninge
wirt uns umb in schôn ze solt.
ich wæn, man geb uns golt
umbe disen hübschen knaben.
daz wil ich für die wârheit sagen:
wir haben gar reht getân
daz wir in gekoufet hân.>
si fuorten in in egyptenlant.
ein richer künic was in bekant,
der was geheizen pharô.
dem verkouften si in dô,
wan er was vil starc.
er wart gegeben umb manic marc,
des si frum muosten hân.
alsô der kouf wart getân,
dô hiez man in schôn kleiden
zuo den edeln heiden.
nû lâz wir die red stân
und grîfen zuo den bruodern an.
dô si ze hûs giengen,
ein lamp si dô viengen
unde toetten daz zehant
und nâmen josephen gewant
unde nezten daz mit bluot -
daz dûht si all guot -
und truogenz dâ si funden stân
irn vater den biderben man.
< sich, vater, wie uns ist geschehen!
den jâmer hab wir an gesehen,
daz wir unsern bruoder mit noeten
ein wilt sâhen toeten.
daz hât in vrezzen alsô gar,
daz dâ bleip weder hût noch hâr.
doch hab wir uns wol bedâht,
daz wir sîn gwant haben brâht.>
dô er diu kleider ane sach,
ûz grôzem jâmer er dô sprach:
< ôwê mir mîner grôzen nôt!
ich wolt, daz ich wær für in tôt,
daz dûht mich billîch und reht.
er was zwâr ein frumer kneht.>
er wart vor leid missevar
und brach ûz dem kopf daz hâr,
daz ez verr von im stoup,
als von dem boum tuot daz loup.
ze aller zît er lût schrê
anders niht dann ach und wê:
< josep, vil lieber sun mîn,
mîn herz muoz immer trûric sîn.>
er sprach:< âwê! vil wildez tier,
waz hân ich getân dir,
daz dû mîn kint hâst vrezzen?
ich kan sîn niht vergezzen.
beidiu naht unde tac
geleit sich niht mîns herzen klag.
ôwê der werden muoter dîn!
diu muoz immer trûric sîn.
ôwê! ich muoz vor jâmers nôt,
ich und dîn muoter, ligen tôt.
ôwê! mîn herz von freuden scheidet,
daz leben mir ze aller zît leidet.
daz trûren wil mir an gesigen,
vor jâmer muoz ich tôt ligen.
ôwê der süezen sumerzît,
diu all der werlte freude gît!
diu ist ein gall worden mir.
tôt, brinc mich von dem leben schier!>
die froun viel er mit jâmer an.
alsô tet ouch diu frou irn man.
si sprach:< joseph, kint mîn,
sol ich von dir gescheiden sîn?>
mit jâmer si trûriclîchen gie.
iren wirt si aber umbevie
mit mangen heizen zehern grôz.
daz wazzer ir über diu wang flôz.
diu unmaht mit in beiden ranc,
daz si si warf ân iren danc,
daz si vielen ûf daz gras.
ir beider sin dâ von in was.
mit wazzer labt man si beid.
daz geschach von ir herzen leid.
alsô lâgens unversunnen
ûf der heid bî einem brunnen.
niht groezer moht sîn ir klag.
alsô lâgen si zwên tag.
ir beider kint kômen in zuo
an dem morgen niht ze fruo
und sâhen dâ ir beider nôt,
daz si vor leid nâhen wârn tôt.
mit wazzer labten sis ze stunt.
daz wazzer ran in ûz ir munt.
si jâhen:< wolt ir mit noeten
iuch vor leide toeten,
daz ist uns kinden ein slac,
daz nieman widertuon mac.
daz sol man, vater und muoter mîn,
lâzen âne zorn sîn.>
mit jâmer wîsten si si beid
ze hûs ab der grüenen heid.
waz sol ich mêr dâ von sagen?
vil jæmerlîch sô was ir klagen.
nû sint si mit jâmer hie.
ich sag iu, wiez josephen ergie
bî dem künig pharaô.
er wart sô gewaltic, daz sîn drô
die liut sêr vorhten,
daz si niht enworhten
daz wider sîn huld wære.
also kündet uns daz mære.
zuo marschalc macht er in zehant.
er enpfalch im liut und lant,
und wart gewaltic über daz rîch;
ez muost im dienen sicherlîch
sam dem künig pharaô.
als hart vorht man sîn drô.
pharô der gewaltig man
sach sînen schenken vor im stân.
er sprach:< schenk, ir sît ungereht:
ir und iuwer boeser kneht
habt mir guotes vil entragen.
bî mîner wârheit wil ich sagen,
daz ir mir sît unmær.
ir müezt in einen karkær
und müezt dar inn lîden nôt
und ouch kiesen den tôt.>
zehant ruoft er dem swertdegen:
< füert in hin und heizt in legen
in den karkære.
ez muoz im werden swære.>
zehant dô er ez gesprach,
nâch sînem willen daz geschach.
dar nâch sant er zehant
dâ man den pfistermeister vant. dû hiet vil starken übermuot, dû hâst verstolen mir mîn guot.
er sprach:< wie hâst dû mich betrogen
und mir mîn guot ab erlogen!
über mîn guot gie der schouwer.
ez müez dir werden souwer.
als liep mir ist die triu mîn,
dîn lîp muoz verlorn sîn.
dîn übermuot wirt dir swær.
dû muost in den karkær
zuo dem ungetriun schenken mîn.
dar inn müezt ir mit leid sîn.>
zehant man in dô in stiez,
als in der künic pharô hiez.
dâ lâgen si mit jâmers nôt,
vil nâhen was in dô der tôt.
joseph der gewaltig man,
dem was daz rîch undertân
und ouch die liut dar inne.
eines tages diu küniginne
gie mit ir juncfrouwen
in einen garten schouwen.
joseph vant si dâ vor stân.
si was ein frou wol getân.
diu kleider diu si an truoc,
diu wârn edel und rîch genuoc.
joseph sach sie mit freuden an.
si wîst in minniclîchen dan
und sprach:< lâ dich besprechen,
mîn herz wil sich brechen,
swenn ich ersich dînen lîp.
ich bin zwâr ein flætic wîp.
mîn red solt dû vil schôn verstân:
dîn will sol an mir ergân,
wan ich bin dir von herzen holt.
pfenning, silber unde golt
næm ich niht für dînen lîp:
ich muoz werden zwâr dîn wîp.>
josep mit frîem muot sprach:
< diu red ist mir ein ungemach,
wan ir sült, schoeniu frou mîn,
disen schimpf lâzen sîn.
min herr getrouwet mir sô wol,
daz ich an im niht brechen sol
mîn triu die ich gên im hân.
dâ von sült ir die red lân.
ich næm niht daz ich ie gesach,>
alsô er gên ir verjach,
< und immer mêr mac gesehen -
des muoz ich von schulden jehen -,
daz ich zerbræch di triu mîn:
dâ von lât iuwer biten sîn.>
diu frou diu wart zornvar.
< dû bist ein zag, daz ist wâr,
daz dû mich niht wil nackent bestân.
dû soldest nie sîn worden ein man.
sich, liep, an mînen schoenen lîp.
ich wær vil gern dîn wîp.
wil dû des niht gelouben mir,
ich erzeig dir mînen willen schier.
dû kümest niht von hinne,>
also sprach diu küniginne,
< mîn will müez an dir ergân.
dû bist ein verzagter man.>
dô er irn ernst ersach,
< vil schoeniu küniginn,> er sprach,
< dîn will sol an mir niht ergân.
mîn triu ich ie behalten hân
an dem vil lieben herren mîn.
bürg, stet und alz daz sîn
stêt vil gar in mîner hant.
enpfolhen hât er mir sîn lant
und swaz er guotes ie gewan -
daz ist mir allez undertân -,
sînen hort allen gemeine
wan dich, frou, aleine.
dâ von sô lâ dînen zorn.
mîn houbt wær billîch verlorn,
bræch ich an im di triu mîn.>
si sprach:< nû lâ die red sîn.
ich wil dich sîn niht erlân,
dû müezt mit mir ze bett gân.>
von der froun er dô gie.
bî dem mantel si in gevie.
si sprach:< dû kümst alsô niht hin,
dû hâst niht rehten sin.>
dô zuct er sich sô harte,
daz im der mantel zarte.
dô sach si wol den ernst sîn.
si ruoft:< vil lieben liut mîn,
helfet mir von diser sêr:
josep der wil mîne êr
mir hie an gewinnen.
ich mach mit mînen sinnen
nindert von im bekomen.>
dô ir gesind hêt vernomen
ir kleglîchiu mære,
daz wart in allen swære.
hei wie si zuo im drungen,
die alten und die jungen!
und fuorten in an der selben stat
in einen karkær drât.
dar nâch der künic zuo reit.
diu frou im irn gebresten kleit,
er hiet sie gehabt in noeten.
< dar umb sol man in toeten,>
sprach der künic pharaô.
< daz lâz ich durch niemans drô,
er muoz mir lâzen sînen lîp
umbe mîn vil liebez wîp.>
in dem karkær josep lac
manigiu zît unde tac
bî dem schenken zwâr
und bî dem becken, daz ist wâr.
si hêten swær zît genuoc.
doch was joseph bî in sô kluoc,
swaz in troum kômen zuo,
di erleit er in des morgens fruo.
eines nahts dô der schenk slief,
ein troum im in sîn herz lief.
alsô dem becken ouch geschach.
daz was in beiden ungemach.
des morgens dô der tac erschein,
vil trûric was daz herz den zwein,
dem becken und dem schenken.
si begunden in gedenken.
die troum wurden in swære,
do sprach josep der gewære:
< wie sît ir beid sô missevar?
iur herz mac sîn trûric gar.>
der schenk sprach:< lieber friunt mîn,
mîn herz hât mangen herten pîn.
von einem troum daz geschach,
daz ich lîd grôzen ungemach.>
dô sprach joseph zehant:
< lâ mir den troum werden bekant.
ich bescheid dir in ze wârheit,
daz sî dir sicherlîch geseit.>
dô sprach der schenk zehant:
< mîn troum sol dir sîn bekant.
mir troumt, wie ich in der hant mîn
hiet einen becher guldîn.
an dem becher lac mîn sin.
driu wînber druct ich dar in
unde truoc den becher enbor
allez dem künig vor.
dâ mit wolt ich im schenken.
nû kan ich niht gedenken,
wie mir der troum süll ergên.
dâ von muoz ich in trûren stên.>
joseph sprach:< geselle mîn,
dû solt des gar gewis sîn,
diser troum sî dir ein krôn.
der künic wil dir geben lôn,
daz best daz ie man gewan.
wie wol ich dir der êren gan!
dîn sorg wert niur drî tag,
sô hât ein end dîn klag
und dîn trûriger muot:
dîn herr als ê enphilht dir sîn guot.
sô solt dû, lieber geselle mîn,
an mich gedenkent sîn,
alsô daz ich mîns herren huld
gewinn umb mîn unschuld.>
dô lobt im der schenk dô.
er sprach:< ergêt der troum alsô,
als dû mir hâst vor geseit,
ich gib dir des mîn sicherheit,
ich erloes dich schier von noeten
und lâz dich nieman toeten.>
dô sprach der beck zehant:
< mîn troum sol dir ouch sîn bekant.
den solt dû mir erlegen wol.>
er sprach:< ich tuon reht als ich sol.
swie er sol ergên dir,
daz bediut ich dir schier.>
er sprach:< mir troumt, wie ich solt gên
und wie ûf mînem houbt solt stên
driu hârsip michel unde wît
und wie an der selben zît
brôt dar inn wære vil,
dâ mit di vogel hieten spil.
wunderlîch was ez gestalt,
daz brôt was mannicvalt.
daz begunden her ûz klûben
di raben und die tûben
meisen und klein vogelîn
liezen niht dar inn sîn.
ich enmoht ir niht vertrîben,
ich liez si dar inn blîben.>
dô daz joseph erhôrt,
< den troum erleg ich an ein ort.
der ist dir niht ze guot.
ich sag dir wol waz man dir tuot:
von hiut an dem dritten tag
sô wirt grôz dîns herzen klag,
sô ist dîn troum ergangen,
wan dû bist erhangen.>
dô sprach der beckære:
< daz wær ein leidez mære
dem lîb und dem herzen mîn.
diser troum sol bezzer sîn,
wan dû wil mich triegen
und ûf mîn triu liegen.>
< nein ich zwâr,> sprach er dô,
< ergê dir der troum niht alsô,
sô solt dû des gewis sîn,
daz ich dir lâz daz houbt mîn.>
der beck wart dô trûricvar.
< ich geloub dir niht umb ein hâr,
vil rehter triegære;
dîn red ist mir unmære.>
dar nâch an dem dritten tag
nâch joseps red, nâch sîner sag,
sprach der künic zuo der zît:
< ez ist nû komen mîn hôchzît,
der tac dâ ich bin an geborn,
des hiet ich gern mir erkorn
einen schenken der wære
guot und êrbære -
des bedorft ich zuo der hôchzît wol -,
den all gest heten für vol
und dar zuo daz gesind mîn.
nû kan ich niht welent sîn
der mir dar zuo zæme,
der sich daz amt an næme.
nû lêret mich mîn selbes muot,
daz mir ieman sî sô guot
sô der alt schenk mîn.
des wil ich in lâzent sîn
und wil im geben mîn hulde
umb all sîn schulde,
die er gên mir hât getân.
sîn kumber der sol end hân,
wan mir ist nieman sô guot
ze schenken, alsô seit mir mîn muot.
den becken heiz ouch für mich gân.
des lîp muoz in trûren stân
umb sîn missetât,
di sîn lîp begangen hât
mit diub und mit trugheit.
daz muoz im wærlîch werden leit!
bôsheit hât er begangen,
des muoz er wærlîch hangen.>
dar nâch der künic sant
dâ man des karkers meister vant.
er sprach:< lâ dich niht verdriezen,
den karker heiz entsliezen,
und brinc mir her di zwên man,
als ich dir ez hân kunt getân,
den becken und den schenken.
lâ dir si niht entwenken,
als liep dir sî dîn selbes leben.
dem einen wil ich wider geben
sîn amt, daz er hêt ê von mir,
den andern heiz hâhen schier,
wan ich im sîn von herzen gan.
ich wil in nimer sehen an.
den andern heiz dû komen her.
diu zwei sint mînes herzen ger.>
dô der meister daz ersach,
zuo dem karker was im gâch,
und nam her ûz di zwên man.
der beck sprach:< ez mac ergân,
als mir joseph hât geseit.
nû sich ich selb die wârheit.>
joseph der ruoft den schenken an:
< her schenk, tuot als ein frum man
und tuot an mir iur triu schîn
und mant den lieben herren mîn.>
der schenk lobt im dô stæt,
daz er ez vil gern tæt,
ob er gewaltic wurd als ê.
< joseph, swie ez mir ergê,
dîn sorg hât ein ende
ân alle missewende.>
dâ mit den schenken fuort man dô
für den künic pharaô.
dô in der künic an sach,
ein güetlîch wort er zuo im sprach:
< swaz dû mir leides hâst getân,
daz wil ich allez varn lân.
dîn amt wil ich dir lâzen wider.
nû pflic sîn baz dann sider,
oder ez wirt dir von mir swær:
ich tuon dir sam dem beckær,
der dâ ist erhangen;
der hât sînn lôn enpfangen.>
der schenk viel an sîniu knie.
er wart sô vrô von herzen nie.
er sprach:< genâd, herr mîn,
dîn diener wil ich immer sîn.>
der künic hiez in ûf stên
und an sîn amt wider gên.
den becken hienc man an der stat
umb sîn grôz missetât.
dar nâch der künic sant
wîten ûz in diu lant
nâch herren und nâch knehten,
die sich solden gerehten
zuo der grôzen hôchzît.
si riten nâhen unde wît
ûf velden und ûf strâzen.
si wolden nieman lâzen,
si kæmen geriten und gegangen.
swelhiu si sâhen diu wurden gevangen,
kint, man unde wîp.
swer dâ hêt menschlîchen lîp,
die muosten all mit in varn.
des fuoren si mit grôzen scharn.
swaz man dô armer liut vant,
di wurden berâten zehant,
man gap in niu kleider an.
si jâhen, ez solt nieman
für den künic blôz gân
noch in swachen kleidern stân.
dâ von sach man niht alt gewant.
daz best daz man veil vant,
daz gap der künic sicherlîchen
den armen und den rîchen.
di besten spîs di ieman
zuo sînem mund ie gewan,
der muost dâ ân mâz sîn.
môraz, met unde wîn
gap man dô ze rehte
dem ritter und dem knehte,
biz daz diu hôchzît end nam
mit freuden gar ân alle scham.
nâch diser grôzen hôchzît
wart pharaô gewaltic sît,
daz man in hart vorhte,
daz nieman niht enworhte
daz wider sîn huld wære.
alsô sagt uns daz mære:
eines nahtes do er entslief,
ein troum im in sîn herz lief,
wie er gieng an ein velt,
dâ hêt er schoen korngelt.
dâ sach er siben halm stân,
di wârn grôz und wolgetân
und hêten dô vil liehten schîn.
ûz ieslîchem helmelîn
mit grôzen kreften schôz
siben eher, diu wârn grôz,
daz man ir niht gelîch vant
über al der heiden lant.
diu liez er wunniclîchen stân.
er begund allez für sich gân
snelliclîch ûf daz velt.
im troumt, wie starken widergelt
die vogel hieten mit gesange.
di bluomen mit gedrange
stuonden ûf dem veld iesâ.
er sach ouch siben halm dâ,
die wârn arm und niht rîch,
einz dem andern ungelîch,
wan er dâ nie niht korns vant.
si stuonden sam si wærn verbrant,
ir ieslîchz besunder.
des nam in grôz wunder.
dar nâch dô hôrt er diezen,
ein michel wazzer vliezen.
des wazzers er nam goum.
daz geschach allez in dem troum.
bî dem wazzer sach er gên
siben veist ohsen vor im stên.
dar nâch giengen siben zwâr,
die hêten niht dann hût und hâr
unde vil magerz gebein.
daz fleisch was in unrein.
si hêten weder kraft noch maht.
pharaô im dô gedâht:
herr got, wâ wellent di ohsen hin?
dô stuont ir muot und ir sin
zuo den veisten an der stat.
si vrâzen si ân mâzen drât,
daz ir niht beleip zwâr
gebein, hût noch daz hâr.
dâ mit entwacht her pharaô.
des troums was er vil unfrô.
zuo sînem rât er dô gie.
er sprach:< ein troum mich hînt gevie,
der ist gewesen alsô starc,
ich wolt dar umb tûsent marc
geben der mir bediutet in.
sî ieman der nû hab den sin,
der sich ez müg genemen an,
swaz mir der leides hab getân,
daz wil ich im alz vergeben
ân aller hand widerstreben.>
die red erhôrt der schenk dô,
des was er von herzen vrô.
er sprach:< lieber herr, wellet ir
einem nôtigen mann schier
geben iur gnâd und iuwer huld,
sô wil ich in die schuld
mit samt dem selben mann stân,
ob iu der troum niht süll ergân,
als er in erleit ze rehte
dem ritter und dem knehte.>
dô daz her pharaô erhôrt,
er sprach:< nû brinc mich an ein ort
diser red, schenk mîn,
ich wil dir holt mit triuwen sîn.>
er sprach:< ich sag dir bî der zît,
joseph, der in dem karker lît,
der hât vil wol die wârheit
mir und dem becken vor geseit,
als ez uns ist ergangen,
daz er ist erhangen,
und daz er mir des gunne,
daz ich dîn huld gewunne
und dîn schenk wurd als ê;
der troum mir reht alsô ergê.>
dô der herr her pharaô
di red von dem schenken dô
erhôrt, dô hiez er îlen drât;
ez was fruo und niht spât.
er sprach:< ir sült des niht enlân,
ir heizt josephen für mich gân,
und îlet drât, daz er mîn huld
niht verlies umb die schuld.>
di boten îlten als si solden
und als si durch friuntschaft wolden.
si kômen zuo dem karker gegân.
josephen fundens dar inn stân,
der schenk und daz gesinde.
er sprach:< reht als mînem kinde
hân ich, joseph, geholfen dir,
daz solt dû wol gelouben mir.
nû bis gar von herzen vrô:
dir hât der künic pharaô
sîn genâd und sîn huld geben
ân aller hand widerstreben.
ez hât ende dîn swær.>
si nâmen in ûz dem karkær.
zühticlîch er mit in gie.
pharô lieplîch in enpfie.
er sprach:< nû hab mîn hulde
umb all dîn schulde.
ein red ist mir von dir bekant,
dar umb ich nâch dir hân gesant,
der ich dich niht verhelen wil.
sît dû hâst wîstuom vil,
sô brinc mich von sorgen.
mir troumt hiut an dem morgen,
wie ich ze veld solt gên.
dâ sach ich siben halm stên,
und ûf ieslîchem helmelîn
muosten siben eher sîn,
diu wârn korns alsô vol,
daz si mir gevielen wol.
dô kom ich fürbaz gegân.
dâ sach ich aber siben stân,
dâ was niht korns inne.
nû leg dar zuo dîn sinne,
daz dû den troum erlegest mir,
des wil ich immer danken dir.
dannoch wil ich dir mêr sagen
mîns troumes - lâ dich niht betrâgen -:
mir troumet, wie ich kom gegân
zuo einem wazzer, da ich vant stân
siben ohsen, di wârn veist genuoc,
daz si ir bein kûm getruoc.
dar nâch sach ich gar
siben mager zwâr,
die sach ich jæmerlîchen zannen;
der hût was über ir gebein gespannen,
dhein fleisch an den ohsen was.
si giengen an dem grüenen gras.
daz sach ich allez in dem troum.
der ohsen nam ich aller goum.
dô sach ich, daz di siben zwâr
die veisten vrâzen alsô gar,
daz dâ niht beleip ein klô.
des troumes was ich gar unfrô.>
joseph der troumære
sprach:< mir ist niht swære,
daz ich den troum erlegen sol.
di halm di dâ wâren vol,
daz bediutt, daz siben jâr
werdent ân mâzen gar
guot und korns rîche
in dem land gemeineclîche.
dâr nâch sag ich ein wârez mær,
daz di siben halm lær
bediutent siben hungerjâr.
daz ich sag, daz ist wâr.
dar nâch sô sag ich mînen muot,
daz di veisten ohsen guot
bediutent ouch diu guoten jâr.
dar nâch sô sag ich offenbâr,
daz die siben ohsen kranc
bediutent siben jâr lanc.
daz si di veisten frezzen gar,
den troum sag ich iu für wâr,
daz bediutet: alt und junge,
swer ûf tiurunge
behaltet korn und weizen vil,
für wâr ich iu daz sagen wil,
daz ez die armen koufent gar,
und belîbt sîn niht umb ein hâr.
reht sam geschach dem vrâz,
dô ein ohs den andern az:
alsô geschiht dem hungerjâr.
daz korn wirt verzeret gar.
dâ von wil ich iu râten reht:
heizet iuwern schaffær und kneht
daz korn koufen ân zal.
daz wirt man geben über al
umb lützel pfenninge.
daz heizt iu allez bringen
unde macht grôz kasten wît,
daz wirt iu lieb ân widerstrît.
ir sült di kasten gar
füllen an daz sibent jâr.
daz sibent jâr wirt ez unwert,
daz nieman niht des korns gert:
sô heizet alrêrst grîfen an
und heizt ez füllen als ein man,
der di liut nern sol,
sô wirt iu schrîn und kasten vol
von silber und von golt,
dar zuo den liuten holt.>
der herr tet als er in hiez.
dheinen kasten er dô liez,
er fült in korns alsô vol.
daz kom den liuten dar nâch wol,
wan swaz im joseph hêt geseit,
daz was diu ganz wârheit.
der wolveil wart er inne.
er sprach:< joseph, dîn sinne,
die lâ an mir nû schînen.
underwint dich, friunt, des mînen,
der liut und des guotes mîn.
si süln dir undertænic sîn,
alle samt ze rehte
warten sam dîn knehte.>
des gescheftes er sich underwant
über al des küniges lant
und macht dô kasten alsô vil,
daz ich der zal niht sagen wil;
die fult er gar mit korn vol.
daz weiz ich von der wârheit wol,
daz sibent jâr wart ez unwert,
daz des korns nieman gert.
daz kund niht sô schoen gesîn,
man wurf ez allez für diu swîn.
dô daz joseph ersach,
wider die schaffer er dô sprach:
< kouft mir daz korn ring
den müt umb fünfzehen pfenning.
nemet mînen gelt, den ich hân,
und mîn silber, daz ich ie gewan,
dâ kouft mir korn umbe.>
dô sprach ein kneht tumbe:
< mîn herr ist ein unwîser man,
der kan sîn guot niht legen an.
diu swîn begernt niht der korn.
dâ von hât er sîn guot verlorn.>
die red liez er hin gân.
daz sibent jâr er gewan
korns vil und genuoc,
daz man im ez in stedel truoc.
dô hêten ouch diu siben jâr
ein end, daz ist wâr.
dar nâch, als joseph hêt geseit,
huop sich an der werlt leit.
diu driu jâr wurden dô kranc.
daz vierd wart den liuten lanc,
wan des sâmen wart dô niht.
daz was ein jæmerlîch geschiht.
dô wart der hunger alsô grôz,
daz sîn di liut verdrôz,
wan man den mut gap ze der stunt
niht wan umb zehen pfunt.
daz wart dem herren kunt tân,
er sprach:< ich wil nû grîfen an
daz korn, des nieman begert.
ich hânz dâ für, ez sî nû wert.>
joseph sprach:< ez ist mir kunt,
man gît den mut umb zehen pfunt.>
der künic sprach:< gip hin,
wir haben nû schoenen gewin.
ich wil di liut niht enlân,
di mir sint dienstes undertân.>
dô des di liut wurden gewar,
si liefen unde riten dar.
swem des korns wart ein teil,
daz dûht in ein grôzez heil.
dâ bî lac ein grôz lant,
daz selb was chanaan genant,
dâ was gebresten alsô vil
von hunger, des ich niht enhil.
dâ saz ein man inne,
der hêt wîse sinne,
jacob, josephs vater frum,
der hêt von got mangen ruom
erworben gar ân allen zorn.
er hêt gebresten an brôt, an korn,
dâ von er sîn sün ûz sant.
er sprach:< vart in egyptenlant
all samt gelîche.
dâ hât der künic rîche
korns und spîs alsô vil,
daz er alz verkoufen wil.
nem ieslîch sun einen sac,
und vart naht unde tac,
biz ir komt in egyptenlant.
dâ wirt iu schier bekant,
wâ ir daz korn vindet veil,
und kouft daz, sô hab wir heil.>
die sün bereitten sich dar zuo,
daz si spât unde fruo
füeren in egyptenlant.
dâ wart in schier bekant
des küniges schaffære,
der macht die stedel lære
und die kasten gemein.
zuo dem giengen si niht sein
und fülten dâ ir seck vol.
joseph der bekant si wol,
daz si sîn bruoder wâren.
er sprach:< wâ welt ir varen
mit disem korn hin?
lât mich hoern disen sin.
sît ir all eins mannes kint?
all die liut di nû sint,
die müezen mir der wârheit jehen,
daz ir daz lant welt verspehen.>
der ein für die andern sprach:
< wir lîden groz ungemach,
wir und jacob, der vater mîn.
in chanaan muoz er gesezzen sîn.
dâ lîdet er vil grôz nôt.
wir liezen im niur zwei brôt,
im und sînem kind benjamin,
im mac wol hunger nâhen sîn.
ich sag dir, herr, für wâr,
er hêt zwelf sün an sîner schar.
den zwelften az ein wildez tier,
daz solt dû, herr, gelouben mir;
den selben hêt er bî rachel
und benjamin den degen snel.>
swaz joseph mit den bruodern ret,
diu gelîch er doch nindert tet,
daz er ir sprâch kunde zwâr.
einen heiden namer ûz sîner schar,
der was tulmetsch under in;
daz tet er umb den sin,
daz in ir dheiner erkant
noch ez geseit wurd in sîn lant.
dar nâch hiez er si wîsen drât
in ein wîte kemnât
und hiez des balde gâhen.
si jâhen:< man wil uns all vâhen,
wan got wil an uns rechen,>
begunden si all sprechen,
< waz wir an joseph haben getân;
des wil er uns engelten lân.>
der red lacht joseph zehant.
sînen bruodern was dô niht bekant,
daz ez joseph wære,
der triu und der gewære.
doch hiez er ir schôn pflegen
und hiez in ûf di wegen legen
ir seck mit dem korn.
er hêt gên in dheinen zorn.
spîs man vil für si truoc,
wînes gap man in genuoc.
dô si dâ gesâzen,
getrunken unde gâzen,
er sprach:< nû hoeret mînen sin:
bringt mir iurn bruoder benjamin,
swenn ir her wider wellet varn,
oder ir müezt bî iuwern jârn
wærlîch ân korn sîn,
daz habt ûf di triu mîn.>
des antwurt im ruben zehant:
< herr, mir ist daz wol bekant,
er ist mîns vater liebstez kint.
er wurd ê an den ougen blint,
ê er in liez scheiden
von im zuo den heiden.>
joseph sprach:< di red lâ sîn.
er kan im niht sô liep gesîn,
in twing des hungers nôt,
so er im niht hât ze geben brôt,
daz er in wærlîch sendet mir.
vart heim, ir habt verzert schier
ditz korn und ditz brôt;
ir ligt ungern des hungers tôt.>
er sprach zuo sînem kneht zehant:
< sint dir ir seck bekant,
dâ stôz in daz silber in
und lâ si ez füeren hin,
daz si sîn iht werden gewar
weder still noch offenbar.>
dâ mit fuorn si ze lant.
ir ieslîcher vant alein zehant
in sînem sack sîn silber zwâr,
daz er verkouft hêt gar
umb korn in egyptenlant.
in dem sack erz allez vant.
daz sagten si irm vater dô.
daz was im liep, und was sîn vrô.
er sprach:< got tuot reht swaz er wil;
er hât ze geben alsô vil,
als er vor tûsent jâren hêt,
swer im getrout und bî gestêt.>
dar nâch sag ich iu für wâr,
in einem halben jâr
hêten si gezzen daz korn,
und dô wart in leit und zorn.
der vater aber wider si sprach:
< wir lîden aber ungemach,
von hunger vil grôz nôt.
vart ûz nâch korn, so gewinn wir brôt.>
des antwurt im dô ruben:
< nâch korn dû dich niht sen,
dû heizest dann benjamin
mit uns varn nâch korn hin,
unde tuost dû des niht,
sô sag ich dir, waz geschiht:
dâ wirt unser vart swær,
er leit uns in ein karkær.
daz hât er uns gelobt.
dâ von ich wærlîch tobt,
ob ich in liez hie bestân;
ez müest uns an daz leben gân.>
jacob gên dem sun sprach:
< und sol ich lîden ungemach
von des korn ende?>
er want sîn hende
und sprach:< lieber sun benjamin,
sol ich von dir gescheiden sîn,
sô lîd ich grôz nôt,
doch ist ez wæger dann der tôt.>
mit jâmer liez er in dô varn.
< got der müez dich wol bewarn,
benjamin, liebz kint mîn!
der heilig geist der pfleg dîn
hinnen für und all weg
über strâz und über steg.>
dâ mit diu vart wart in bekant.
si fuoren in egyptenlant
zuo dem schaffære,
dem wârn si niht unmære.
swie si doch wider in heten getân,
sîn triu muost dô für sich gân.
er sprach:< wie habt ir iuch bedâht?
habt ir iuwern bruoder brâht,
der dâ heizt benjamin,
sô habt ir wærlîch rehten sin.>
den bruoder zeigtens im zehant.
joseph der vie in bî der hant
und wist in an ein schoenen gemach.
wider di andern er dô sprach:
< ir sült all mit mir gên,
iur dheiner sol hie vor bestên.>
nâch im si kômen gegân.
hie ûzen bleip nieman.
er hiez si gên ze tische.
hüener unde vische
gap man in ân mâzen vil.
mit ezzen wart ir freuden spil
bî den selben jâren,
wan si hungric wâren.
dar nâch vertigt er si wol,
er gap in ir seck vol
weizen unde rocken korn.
daz liezen si âne zorn.
benjamin hiez er stôzen
einen kopf von golde grôzen
in sîn korn und in sînen sac.
ich sag iu reht waz er wac:
drîzic marc von golde,
als in der künic wolde.
dâ mit liez er si varn
von im in den hungerjârn.
dô si gefuorn ein wîl,
niht volliclîchen ein mîl,
dô hiez er in nâch gâhen
und hiez si all vâhen.
dô man si gefangen brâht,
er sprach:< wes habt ir iu gedâht?
wie sît ir sô unwîs,
dô ich iu gap mîn spîs
und edels wîns genuoc,
daz iuch iur muot dar zuo truoc,
und ich iu was mit triuwen holt?
war umb habt ir mir mîn golt
genomen, den kopf guldîn?
dar umb müezt ir gevangen sîn
und müezt ouch kiesen den tôt
umb mînen kopf von gold rôt.>
den bruodern den wart leide.
si swuoren triu und eide,
daz si unschuldic wæren.
er sprach:< ich wil bewæren
iuwer reht diupheit.
ez müez iu wærlîch werden leit.
heizt mir die seck ûf binden,
des wil ich niht erwinden.>
daz wart vil schier dô getân.
in dem einen sach man stân
den kopf, der dô was verlorn.
< ir duldet nû von schulden zorn
umb iuwer boes missetât,
die iuwer lîp begangen hât.>
dô vielen si gelîche
für den schaffer rîche,
si ruoften lût und niht stille -
daz selb was sîn wille -:
< herr, genâd, schaffær,
erbarm dich über unser swær.
wir haben niht schuld an der geschiht.>
< nû wolt ir iuch erbarmen niht,>
sprach der herr schaffer zehant,
< dô joseph wart von iu gesant
und ir in gâbt vil ringe
umb drîzic pfenninge.
des müget ir gelougen niht.
daz was ein jæmerlîch geschiht:
er hêt verlorn nâhen sîn leben.
stêt ûf! ich wil ez iu vergeben.
ich binz joseph, der dô wart vlorn.
ich wil nû lâzen mînen zorn.
vart hin und bringt den vater mîn.
benjamin müez hie bî mir sîn.>
alsus er wider si dô sprach:
< vart heim an iurn gemach
und bringt mir den vater schier.
ir sült ein red gelouben mir:
und wær iur drîzic stunt als vil,
ir gewinnet freud und spil
bî mir in dem lande
und lebt hie gar ân schande.>
der red wurden si von herzen vrô.
ze land heim kêrtens dô.
dem vater sagtens mære,
wie in geschehen wære.
der bereitt sich dô zehant
ze varn in egyptenlant.
sîn mâg er all mit im nam
und fuort si ân alle scham.
vier und ahzic was ir zal,
di er dar fuort über al.
dô in joseph an sach,
vil lieplîch er wider in sprach:
< willikomen, lieber vater mîn,
got müez des gelobt sîn,
daz ich dich hie hân funden.
mîn trûren ist verswunden.>
er bat den künic pharaô,
daz er in bestatet dô
in ein gegent, diu was rîch.
dâ saz er vil wunniclîch
mit sînen friunden als ein man,
der nie arbeit gewan.
die red süll wir lâzen varn
unde grîfen zuo den jârn,
der sint vieriu dâ hin
ân spîs und ân gewin.
des fünften jâres wart in niht.
daz was ein jæmerlîch geschiht,
daz man den mut gap ring
umb zweinzic pfunt pfenning.
dô des der herr wart gewar,
dô sant er aber boten dar.
swie er ein heiden wære,
doch was im daz vil swære,
daz diu werlt hêt grôz nôt
und daz si lac von hunger tôt.
er sprach zuo sînem schaffær:
< ginc, lâ dir niht wesen swær
und nim daz korn daz ich hân.
fünfzic stedel sint dir undertân.
dar inn lît korns vil,
daz ich den liuten teilen wil.
den mut gip umb sehs pfunt,
sô werdent si vrô und gesunt.>
do begund sich aber mêren
der herr an sînen êren.
daz sehst jâr wart sô kranc,
daz der herr hêt mangen danc,
wie er di liut nerte.
daz korn er mit in zerte.
den mut gap man umb drîzic pfunt.
des wurdens kranc und niht gesunt
unde sturben ouch ein teil,
daz was ir grôz unheil.
der herr aber sant
boten in daz lant.
er sprach:< lât iuch niht verdriezen,
heizt kasten und stedel entsliezen
und heizt daz korn verkoufen.
gebt hin die grôzen houfen, und nert mir diu liute. di habent niht wan die hiute und anders niht ze teil. gebt in daz korn wolveil.
gebt den mut alsam vert,
des ist diu werlt wol wert.>
dô wart sîn lop gesungen
von alten und von jungen,
über al in dem rîche
lobten si in gelîche.
doch moht sich niht gelîchen
der nôt kleglîchen
zuo dem sibenden jâr.
ir hût und ir hâr
gie vor hunger ab dem lîb
beidiu man unde wîb.
diu kint begundens ezzen,
die brâten ab in vrezzen.
daz begund den herrn erbarmen.
er sprach:< âwê der armen!
die ligent all hungers tôt.
ich wil in geben, daz si brôt
gewinnen von dem korn mîn.
des süllen si ân angst sîn.
der hunger wert niur ditz jâr,
daz sagt mir joseph für wâr.
ich lâz mich niht verdriezen:
heiz mir die kasten entsliezen.
ich wil mich erbarmen
über di nôtigen armen
und wil si freuwen mit dem korn,
ê daz si werden vlorn.
heiz di rüefer ûf stân
und heiz di armen für mich gân.
ich wil in geben korns vil,
dar umb ich pfenning niht enwil.>
dô di rüefære
sagten daz mære,
daz der herr pharaô
hiet geschaft alsô,
daz man daz korn gæb umb sust,
daz was den liuten niht ein flust,
und dûht si ein grôz heil.
der liut kom dar ein michel teil.
dô di liut gewunnen brôt,
dô wurdens fri vor hungers nôt.
dô sprach der herre pharaô:
< well ieman korn, der sî vrô!
dem gip sîn alsô vil,
wan ich ez gern teilen wil,
sît diu übeln boesen jâr
sint zergangen, daz ist wâr.>
dô si die red vernâmen,
dô kom ir vil nâch sâmen,
die liut die sæwen wolden,
als si von reht solden.
dô gie vil manic guot kneht
nâch dem pfluog, daz was reht.
dô wart in korns genuoc.
daz ertrîch alsam ê truoc,
wan got der werlt gap sînen segen,
daz in von himel flôz der regen.
joseph gewan, als im gezam,
einen sun der hiez aram.
der selb was ein biderb man,
als ich von im gehoert hân.
ze den zîten wurden stet bekant,
erbouwen in egyptenlant.
memfis hiez ein stat zwâr,
diu wart gevangen wît gar,
diu gewan liut ein michel teil,
daz dûht die herren gar ein heil.
dar inn rîchset pharaô,
des gebot man vorht und sîn drô,
wan er was ein gewaltic man.
die juden wârn im undertân
und di heiden, daz ist wâr,
dienten im ân zwîfel gar.
ein jud der athenos hiez,
den nie dhein frümecheit verliez,
wan er was ein biderb man,
der hêt ein wîp wol getân.
diu beidiu gewunnen ein kindelîn,
daz in niht lieber moht gesîn,
wan ez wart ein schoener degen;
dâ von gap im got sînen segen.
des wart daz kint got erkant
und wart moyses genant.
ez wart minniclîch gevar
und wart frum ân mâzen gar.
vil dick daz kint machte,
daz muoter und vater lachte:
des was ez ein liebez kint.
ez wart der juden gewaltic sint.
diu frou hêt ir kint dô
in dem land, dâ her pharaô
rîchset gewalticlîche,
wan im was daz rîche
allez vil gar undertân,
dâ von er moht êr hân.
der gewaltig pharaô
tet den juden manic drô
und vil mangen ungemach.
eins tages er wider josephen sprach:
< ich weiz wol, daz dû bist ein man,
der wunders vil und genuoc kan
und vil ouch gesehen hât
an einer ieslîchen stat.
dâ von solt dû mir verjehen,
hâst dû ie dheinen man gesehen,
der als gewaltic sî sam ich?
daz erloub ich dir, nû sprich!
dâ von sol man mich nennen,
swer mich wil reht erkennen
und ouch mîn lant daz rîche -
der sol ez künicrîche
heizen und mich künc pharaô.
swer daz niht tuot, der muoz mit strô
vil jæmerlîch erbrennen,
der mich niht künic wil nennen.>
dô sprach joseph der guot man:
< ich muoz dir des von reht gestân,
daz dû gewaltes hâst vil,
doch ich dir einz sagen wil -
daz solt dû lâzen âne zorn -:
ez ist iezunt ein kint geborn,
dem werdent juden und ir man
all gelîch undertân.
ich wil dir sagen zwâr
vor disen liuten offenbâr,
swie grôz dîn gewalt sol sîn,
dû muost von im den lîp dîn
verliesen, von des kindes list,
daz in dem jâr geborn ist.>
dô sprach der künic rîche:
< sol ich daz wærlîche
gelouben dir ze rehte,
sol ich von einem knehte
den mînen lîp verliesen,
sô lêr mich doch erkiesen,
ob daz kint müg ein heiden sîn
oder ein kleinz jüdelîn.>
er sprach:< ir lât ez âne zorn:
ez ist von juden art geborn.>
dô daz pharaô vernam,
daz ez im alsô solt ergân,
er sprach:< mir ist daz wol bekant,
daz über al egyptenlant
gewahsen ist der juden kraft.
dâ von sô muoz ich meisterschaft
über si alle setzen
und si an freuden letzen
mit vil grôzen noeten.
ir kindel wil ich toeten,
ich mein der juden degenkint,
diu under in geborn sint.>
dô hiez er bald gâhen,
elliu kindlîn vâhen.
er sprach zuo den knappen sîn:
< ir sült diu jungen kindelîn
alliu gemein vâhen
und sült des balde gâhen:
swer iu verlougen sîner kint,
den macht an den ougen blint,
und swer in gehoer an
und swer im diensts sî undertân,
die sült ir all brennen;
und wellens iu niht nennen
ir næhsten friunt kindelîn,
die lât in dem fiur sîn
und lât si dar inn brinnen,
und tuot daz mit guoten sinnen.
ich sag iu ouch daz für wâr,
und lât ir still odr offenbâr
ir dheinz genesen,
sô müezt ir all tôt wesen.>
dô begundens im verjehen:
< herr, wir lâzen dir niht geschehen
swaz wider dîn gebot ist
daz lâz wir dhein frist,
oder dû heiz uns toeten
mit vil grôzen noeten.>
zehant si riten und giengen.
diu kindel si dô viengen,
diu under den juden wurden geborn;
diu liten dô des küniges zorn.
dô moyses muoter wart gewar,
daz man diu kint ertoetet gar,
diu under den juden wurden geborn,
dô wart ir leit und zorn.
si sprach:< ôwê, süezer got,
sît ich von dînem gebot
ditz schoene kint hân,
sol ich daz nû verderben lân?
des muoz mîn lîp trûric sîn!>
si bereitt dem kind ein ledelîn
und lie daz kint dar în schier.
si sprach:< ez ist bezzer mir,
daz ich dich ûf daz wazzer leg
und daz dich got in sîner pfleg
hab, dann ich mit noeten
dich, liebez kint, sæch toeten.>
dô si daz wort volgesprach,
die boten si an der tür sach,
die pharaô hêt gesant
allenthalben in daz lant
umb der kleinen kindlîn tôt.
diu muoter klagt, des gie sie nôt.
moyses wart verborgen
unz an den dritten morgen.
ein bot sprach:< tuot ûf die tür.>
dâ hêt si einen rigel für
gestôzen an der selben stunt,
dô ir der kind nôt wart kunt.
diu muoter weinent nam
unde truoc ez balde dan
in ein wazzer, daz was tief.
diu muoter dâ engegen lief.
si sprach:< âwê mir armen!
wie lützel ich erbarme
der almehtigen gotheit!
mîns kindes nôt ist mir leit!>
diu muoter daz kint enbant
mit ir schoenen wîzen hant.
dô si ez an erblicte,
ir lîp vor leid erschricte.
ez was vil trûric ir muot.
si sprach:< herre got der guot,
sol ich dich alsô verlân?>
daz kint lacht die muoter an.
do gewan si in ir herzen
vil leides unde smerzen;
si kust daz kint an den munt:
< ô wê, daz dû mir ie kunt
wurd, daz ist mîn grôz nôt!
sol ich nû sehen dînen tôt,>
sprach si,< liebez kint mîn?>
si bant ez in ein ledelîn
mit mangen heizen zehern grôz,
daz wazzer ir über diu ougen vlôz.
dâ mit siz an daz wazzer truoc.
klagen, weinen was dô genuoc
von der getriuwen muoter sîn.
dô ran daz klein kindelîn
ûf dem wazzer ze tal.
diu muoter hêt dô mangen schal
von weinen und von klagen,
si hêt sich selber nâch erslagen.
dem kind was ûf dem wazzer gâch.
diu muoter lief im allez nâch,
reht in der gebære,
sam si ân sinn wære.
ab ir warf si irn mandel guot,
gürtel, rîsen und ir huot.
si sprach:< ôwê! kint wol getân,
sol ich dich nû verlorn hân?>
si sprach:< rôsenvarber munt,
solt ich dich küssen tûsent stunt!
âwê der liehten ougen dîn!
süllen diu von mir gescheiden sîn,
und ouch dîn wunniclîcher lîp?
jâ wæn ich, daz nie dhein wîp
mit starker lieb wurd sô tôt.
daz twinget mich des kindes nôt.>
des kindes si niht mêr sach.
zuo der herberg wart ir gâch.
dâ vant si iren lieben man.
< ô wê! waz ich verlorn hân
an mînem kind, daz ich stiez
ûf daz wazzer ich ez liez.
wie ungetriulîchen ich ez hân
lâzen, daz ez von mir ran!
ez manet mich müeterlîcher triuwen.
daz muoz mich immer riuwen.
dô ez mich an lachte,
min herz vor leide krachte.
ôwê daz ich ie wart geborn!
alsô hân ich ez verlorn!>
dâ klagten si dô klegelîch,
daz ir klage niht gelîch
sît noch ê wart gesehen;
des muoz ich von schulden jehen.
dannoch fuort der stark wint
daz vil kleine judenkint
gegen einer bürge schôn,
dâ des küniges pharaôn
frouwe ûf gesezzen was.
wunder was, daz ez genas!
dâ stuont diu küniginne
ûf der bürg an der zinne.
daz kint si weinen hôrt.
si sprach:< waz swebet dort,
daz dâ füeret der wint?>
ein jungfrou sprach:< daz ist ein kint,
daz hoer ich an der stimme sîn,
daz ez ist ein kindelîn.>
dô hiez diu frouwe springen,
einen vischær ir bringen.
dô si den vischær ane sach,
vil güetlîch si wider in sprach:
< vil edeler vischære,
brinc mir âne swære
daz ich dort sich rinnen,
mit allen dînen sinnen!
dar umbe sol der mantel mîn
dîn lôn und dînes wîbes sîn
und diu gürtel alsô guot.
nû habe ez schône in dîner huot.>
dô der vischære
erhôrt disiu mære,
dô îlte er an der stat
zuo sînem scheffelîn vil drât
unde fuor dem kinde zuo -
daz was an dem morgen fruo -
unde vie daz kint zehant
unde fuort ez an daz lant
und brâhtz der küniginne.
dô gap sic im ze minne
den mantel und die gürtel guot.
des wart gefrouwet sîn muot.
diu frou dem kind lôst sîniu bant.
si sprach:< mir ist daz wol bekant,
daz ditz kleine kindelîn
einer edelen frouwen wol mac sîn.>
dô si daz kint entahte,
daz kint die froun an lachte
vil güetlîch, als ez wolde
und als ez wesen solde.
dô daz diu frouwe ersach,
wider ir gesinde si dô sprach:
< seht, wie ez mich an lachet!
mir manige freude ez machet
offenbar und stille;
daz ist mîns herzen wille.
daz weiz ich sicherlîchen wol,
daz kint ist aller êren vol.>
ez was snêwîz gevar,
dar under sam die rôsen gar;
alsô was ez besunder.
des nam di frouwen wunder,
daz als ein schoen kindelîn
hêt verlân diu muoter sîn.
si sprach:< ich wil nach frouwen reht
heizen ziehen disen kneht,>
und hiez zehant ein ammen gân
zuo dem kinde wol getân.
ze den zîten dô her pharaô
verderbet elliu kindel dô,
diu in dem lande wârn geborn,
wan er hêt gegen den kinden zorn.
daz was niht ein wunder.
der heiden kint besunder
liez er elliu genesen.
die juden muosten tôt wesen,
wan er hêt den gedanc
über kurz und über lanc,
von wem er den tôt solt kiesen
und daz leben verliesen,
den toette man dar under.
dâ von hiez er besunder
diu jüdlîn elliu toeten
mit vil grôzen noeten.
dâ mit er zuo der frouwen gâhet.
dô er der burc nâhet,
und in diu frouwe dô ersach,
gegen im ze gên was ir gâch,
wan si in vil schôn enpfie:
mit armen sie in umbevie
und gap im ze minne
ein küssen, diu küniginne,
von irem rôsenvarben munt,
unde tet dem künige kunt,
daz si ein kint hiet funden,
daz wær schône gebunden
in ein schoenez ledelîn;
daz wolt si ziehende sîn.
pharô zuo der frouwen sprach:
< wie klagest dû mînen ungemach?
mir hât joseph geseit für wâr
vor mînen herren offenbâr,
daz ich den tôt sol kiesen
und mînen lîp verliesen
von einem kleinen jüdelîn,
daz sol der juden herre sîn.
nû hân ich mit noeten
diu jüdel heizen toeten.>
si sâzen nider an daz gras.
der froun diu rede leit was.
si sprach:< wil dû dem troumær
gelouben? der ist ein effær!
dar zuo sint dîne sinne guot:
dehein jude dir niht entuot,
wan si dîn diener müezen sîn
und warten der genâden dîn,
sit dû si hâst gevangen.
ez ist dir wol ergangen.
joseph mac dir geschaden niht,
wan er ist ein boeser wiht.
dâ von sô fürhte niht sîn drô,
vil lieber künic pharaô,
wan sîn mac wærlîch niht gesîn.>
si sprach:< brinc mir daz kindelîn!
sîner schoene ich niht gelîch sach.>
pharaô ûz zorne sprach,
dô man daz kint für si truoc:
< ich spriche, ez ist schoene genuoc,
des mac ichz niht geniezen lân.>
daz kint si beidiu lachet an.
dô sprach diu küniginne:
< vil liebez kint, dîn sinne,
die sint leider kleine,
wan daz dîn herze ist reine
und frum an allen dingen.
sol im misselingen,
daz muoz sîn imer diu klage mîn,
dâ von mîn herz muoz trûric sîn.>
do daz der künic pharaô ersach,
ûz grôzem zorn er dô sprach:
< wol hin, toett daz kint zehant!
ich næm für ez niht ein lant!> sprach der künig pharaô,< so mac ich immer werden frô.>
dô sprach diu küniginne:
< dû solt dir lân zerrinnen
dînes zorns durch den willen mîn,
daz wil ich immer dienent sîn.>
der künic ûz zorn sprach:
< jâ wæn ich, dir si ungemach,
daz ich lenger leben sol;
und wirt daz kint êren vol,
sô muoz ich lân daz leben mîn,
dâ von sô muoz ich trûric sîn.
ich wæn, ich sî dar zuo geborn,
daz ich daz leben sol hân verlorn
von im; sô wirt dir, frouwe, leit;
wan daz hât mir joseph geseit.
nu gedenk, küniginn, dar an,
daz dir nie êrn bî mir zerran.>
diu künigin sprach:< daz weiz ich wol,
dîn lîp ist gên mir triuwen vol.
daz lâ hiut schînent sîn
und lâz mir leben ditz kindelîn.>
der künic sprach:< ich wil mich wol
bedenken, als ich sol,
gegen im, mîn vil liebez wîp.
ich wil im lâzen sînen lîp
ob ez die heiden an gehoert
von dem leben ez nieman stoert.
ist aber ez von juden art,
sô wirt niht lenger gespart,
ez müez mir lân den lîp sîn,
daz vil klein kindelîn.>
diu frou trûriclîchen sprach,
wan ir diu red was ungemach:
< wer kan daz wizzen alsô schier?
ez kom gerunnen her zuo mir:
dô hiez ich balde gâhen
und mir daz kindlîn vâhen.
dâ von ez nieman wizzen kan,
wen ez ze reht gehoer an.>
dô sprach der künic pharaô:
< ez mac ergên niht alsô!
ist ez ze reht ein jüdelîn,
sô muoz ein zeichen an im sîn,
dâ bî ich ez erkenne.
daz zeichen ich iu nenne:
ist ez besniten, sô muoz ez sîn
zwâr ein rehtez jüdelîn,
und ist des zeichens an im niht,
sô hât ez mit den heiden pfliht;
sô wil ich daz kint lân leben
ân aller hand widerstreben.>
er sprach zuo sînem kneht:
< dû wær mir ie gereht
und behielt an mir die triu dîn;
des wil ich dir lônent sîn.
nû wil ich dir enpfelhen mêr
ûf dîn triu und ûf dîn êr:
besich, ob ditz kindelîn
ein heiden müg gesîn,
oder ob ez sî ein judenkint.
ich mach dich an den ougen blint,
sagest dû mir niht die wârheit,
als ich vor hân geseit.>
dô der kneht erhôrt
des küniges zornigiu wort,
daz kint er an den arm swanc
und truoc ez hin niht vil lanc,
unz er daz zeichen an im sach.
wider den künic er dô sprach:
mit lieplîchen siten:
< daz kint ist besniten.>
dô daz der künic ersach,
ûz grôzem zorn er dô sprach:
< wol von mir! dû solt gâhen,
daz klein kindlîn hâhen,
oder ich hâch dich an sîner stat
und îlest dû von mir niht drât.>
dâ mit diu künigin ûf spranc,
wan trûren mit ir ranc,
dô man daz kint wolt toeten.
mit jâmer und mit noeten
viel si für den künic dô.
< vil lieber künic, mîn pharaô,
tuo mir dîner gnâden schîn
und lâ mir leben daz kindelîn,
daz ûf mîn triu her zuo mir ran,
vil süezer herr und lieber man.>
mit ir dô vielen an diu knie -
diu bet dô gegen dem künig gie -
frouwen, ritter unde kneht
bâten all von herzen reht
mit der küniginne dô.
si sprach:< herr künic pharaô,
ir sült mich des geniezen lân,
daz ich nie zerbrochen hân
iuren willen und iur gebot.
ich hân ouch iuwer abgot
gezieret wol mit golde,
als ich von reht solde.>
si kust in an die füeze sîn.
< lâ leben ditz kindelîn,
vil lieber herr pharaô,
daz ez mîn geniez also,
daz daz kint müg genesen,
sô dû sælic müezest wesen!>
pharaô der künic sprach:
< dû sihst vil gern mîn ungemach,
daz ich verlies mîn leben,
doch wil ich dir daz kint geben,
swie halt ez mir süll ergân.
ich wil mînen zorn lân
und wil in allen lâzen varn,
ob dû mich wil vor im bewarn,>
ûf spranc diu frou ze stunt
und kust den künic an sînen munt
und swuor im des einen eit,
daz im dehein leit
geschæch von dem kindelîn.
< ez muoz dîn diener immer sîn.>
dâ mit diu frou daz kint gevie.
zuo der ammen si dô gie
und kust ez schôn an den munt
dicker dann zehen stunt.
ir tohter allez mit ir gie,
daz kint si von der muoter vie.
si sprach:< liebiu muoter mîn,
lâz ez ân zorn sîn,
daz mir daz kint ist als mîn lîp.
swann ich nû wirde eins küniges wîp,
sô wil ichz hân in mîner pfleg
und wil ez haben allweg,
sam ez mîn lîp hab getragen.
daz wil ich dir für wâr sagen,
daz ditz klein kindelîn
hât von mir daz leben sîn.
mîn vater hât ez durch mich getân,
daz er im hât daz leben lân.>
ir freude kund niht groezer sîn.
si bat die ammen daz kindelîn
ziehen sam si ez hiet getragen.
daz kan ich iu für wâr sagen:
dâ zôch man in mit grôzer zart,
unz er drîer jâr alt wart.
dar nâch der künic gedâhte,
daz er ze hof brâhte
beidiu wîp unde man,
diu im wârn undertân,
wan er hêt vernomen,
daz im der tac was komen,
dâ er an was geborn.
er hiez im blâsen grôziu horn
und slahen die hersumber.
da was manic ritter tumber,
vor dem man hêt dô seitenspil.
orgel, pfîfen was dâ vil.
man sach dâ turnieren
und ritterlîch justieren.
der künic hiez bereiten ein palast,
der wart dô aller verglast.
gesedel wurden dar inn bereit,
als mir daz buoch seit,
von mermelstein wîz und rôt,
als in ir meisterschaft gebôt.
der palast an der selben zît
was wol rosses loufes wît.
diu gesedel wil ich nennen,
daz ir si müget erkennen,
wie mangez was an der zal
in dem palast über al:
ir was zweinzic, daz ist wâr.
nû hân ich si gesaget gar.
dar nâch der künic hiez schôn
im bereiten die êrsten krôn,
diu ie ûf houbt wart gesehen,
daz muoz ich von der wârheit jehen;
si was von rôtem golde,
als er sie haben solde.
der küniginn hiez er ein
bereiten wol mit edelm gestein.
diu erschein daz man sie lobte sêr,
wan nie dheiniu mêr
wart ûf frouwen houbt gesehen,
des muoz ich von der wârheit jehen.
dâ mit der künic trahte,
wie er die hôchzît machte,
daz man dâ sæch ir beider krôn
stên ûf irm houbt schôn.
dâ mit er sant in diu lant,
daz man di liut bræht zehant;
swaz man dâ wîp oder man
funde, daz man diu bræht dan.
der brâht man dar ein michel teil,
daz dûht den künic ein grôz heil.
dô die herren quâmen
und von dem künig vernâmen,
daz er hôchzît wolt hân,
dô strichen si ir kleider an,
diu besten, diu si brâhten dar.
si nâmen der gesedel war,
diu in dem palast stuonden schôn.
ûf sazt der künic sîn krôn,
er und sîn künigin.
dô gie er in den palast hin
und wîst die künigin an der hant.
swâ er einn hôhen herren vant,
dem enpfalch er der sidel ein.
alsô besazt er si gemein.
dâ saz er ûf daz beste,
so erz in dem palast weste.
daz was vil hôch gemezzen.
dar ûf kom er gesezzen.
die künigin sazt er zuo im schôn.
si truogen beid di besten krôn.
ir kleider kunden niht schoener sîn:
jenhalb mers und bî dem rîn
wart sô rîcher nie gesehen,
des muoz ich wol von schulden jehen.
daz kleit stuont hêrlîch zuo der krôn.
die tisch wurden gedecket schôn
mit wîzen pfellern, als man seit:
daz selb was der tische kleit.
man gap dâ edler spîs genuoc.
hei was man riht für si truoc!
dô si mit freuden gesâzen,
getrunken unde gâzen
wilt, zam unde visch,
dô gie moyses für den tisch
und macht in freud unde spil.
mit manger kurzwîl vil
vil oft daz kint machte
daz künic und künigin lachte.
man jach, daz kint hiet guoten sin,
wan ez gie zuo dem künig hin
und ruct im ab die krône
und sazt sie ûf vil schône.
des wart der künic zornvar.
er sprach:< ich leider niht getar
vor mînen gesten, die ich hân,
dir daz leben gewinnen an.
und wær, daz ich der hôchzît
niht enschônt an diser zît,
dû müesest hie mit noeten
dînen lîp lâzen toeten,
wan ich wærlîch kumber dol
von disem kind, daz weiz ich wol.>
diu künigin dô niht ensprach,
wan si forht ungemach
von dem künig pharaô.
dâ von sô muost si swîgen dô,
daz si ein wort niht ensprach.
si vorht von im den ungemach,
wan er was ein eislîch man.
dâ von muost si ir biten lân.
dar nâch ein alter ritter sprach:
< lât iu niht wesen ungemach,
vil edler künic rîche.
ir wizt daz sicherlîche:
daz ditz kint hât getân,
ez kan sich wærlîch niht verstân,
wan ez ist noch an sinne blint,
ditz vil wênig kint.>
dô sprach der künic pharaô:
< wie wær ez dann gegangen sô
sô reht zuo der krôn mîn?
daz ez unsælic müez sîn!
umb wiu hêt ez sô reht schier
ab mînem houbt genomen mir?
des kan ich niht vergezzen.
nû bin ich doch gesezzen
bî der küniginne.
war umb hât ez sîn sinne
niht geleit an der künigin krôn?
si stêt mir doch als ir vil schôn.
diu künigin im doch lieber ist.
zwâr ditz ist ein ander list:
ez bediutet, daz ez mîn rîch
noch besitzet gewalticlîch,
als mir joseph hât geseit.
daz hân ich für die wârheit.
dâ von wil ich mit noeten
daz kindel heizen toeten.
ez ist vil bezzer sîn tôt,
wan daz ich von im lîde nôt.>
der alt ritter aber sprach:
< herr, dû solt dheinen ungemach
tuon disem kindelîn:
des wil ich bitent sîn.
ich wil dir râten unde spehen,
daz dû di wârheit maht sehen
an disem kleinen kindelîn.
des solt dû, lieber herr mîn,
mir volgen, daz ist billîch.>
alsô riet im der ritter rîch.
< dû solt in den palast,
den dû mit êrn hâst verglast,
vil koln heizen bereiten,
und heiz si vast eiten,
daz si glosen als ein gluot.
sô man daz durch dîn vorht tuot,
sô heiz daz kint dar gên
und lâ die tür offen stên
in dem palast, daz ist reht.
und ist, daz dann der selb kneht
in daz fiur grîft mit der hant,
dar an sô wirt dir wol bekant,
daz ez vor kintheit ist gewesen.
sô læst du ez billîch genesen.>
diu red geviel dem künig wol.
er sprach:< ich volg dir, als ich sol.>
dâ mit entsleif dem herren guot
sîn leit, sîn trûriger muot.
diu hôchzît hêt ouch ende genomen.
der künic daz kint hiez für sich komen
und hiez diu köler eiten,
in dem palast bereiten.
dô daz fiur glosent wart,
dô wart niht lenger gespart,
man hiez daz kint dar în gân.
daz wart vil schier dô getân.
dô daz kint daz fiur sach,
zuo der gluot was im gâch,
wan ez wesen solde,
als ez got selber wolde.
ez nam daz fiur in die hant
unde wart vil sêr verbrant,
wan ez daz fiur stiez in den munt,
dâ von im ungemach wart kunt.
ez ruoft mit grôzer ungehab:
< ô wê! mir ist mîn hendel ab,
mir ist mîn munt verbrant,
mîn zung und mîn rehtiu hant
ist mir verbrant vil sêre.>
der künic sprach:< mîn êre
diu wil mir lenger noch bestân.
für wâr ich daz gesehen hân:
ditz ist vor kintheit geschehen.
daz muoz ich von der wârheit jehen.>
dar nâch wuohs ez mit grôzer zart,
biz ez sehzehen jâr alt wart.
diu frou im ze allen zîten sneit
ie über ein mânôt niuwiu kleit.
ich weiz niht wie sich gefüeget daz,
sîn amm gewan der frouwen haz.
dô si irn haz dô gewan,
dô gienc si für moysen stân.
si sprach:< sun, ich wil dir sagen,
der wârheit wilich dir niht verdagen:
dû bist hie ein gevangen kint.
des gestênt mir all di hie sint,
daz dû bist von juden art.
mîn frou hât dich gezogen zart.
dar an solt dû dich niht kêren,
ich wil dich anders lêren:
zuo friunden, zuo mâgen solt dû varn,
sô maht dû dich wol bewarn.
und ist daz dû niht volgest mir,
dîn leben ist zergangen schier.>
si gedâht, bræht ich in von hinne,
sô müest diu küniginne,
diu ungetriu frouwe mîn,
nâch im immer trûric sîn.
si sprach:< dû bist ein judenkint.
ich hân dich erneret sint
vor dem künig pharaô.
er hiet dir wærlîch anders sô
genomen dir den lîp dîn
als andern kleinen jüdelîn,
diu er all ertoetet hât
an einer ieslîchen stat.>
si sprach:< dîn frou diu küniginne
liez ir gegen dir zerrinnen
friuntschaft, triu unde guot:
ich was diu dich hêt in huot;
dû wærest anders tôt gesehen.
des muoz ich von der wârheit jehen.>
si sprach:< liebez kint mîn,
ob dû ein jüdel mügest sîn,
daz besich an diser stunt.
ein schoen zeichen wirt dir kunt
an dînem lîp, daz ist wâr.
ich liuge dir niht umb ein hâr.>
dô gie er und besach sînen lîp,
als im dô hêt geseit daz wîp.
daz zeichen er an im sach.
wider sich selben er dô sprach:
< ich bin ein rechtz judenkint.
swâ halt mîn mâge sint,
dâ wil ich wærlîch zuo gên.
hie lenger wil ich niht bestên.
sît ich bin von juden art,
sô sints mir wærlîchen zart,
wan si all mîn mâge sint,
sît ich bin ein judenkint.>
dar nâch gestuont ez unlanc,
daz ein jud und ein heiden ranc
vor dem wazzer an dem lant.
dâ gie moyses ûf dem sant
und sach daz ringen und daz slahen an.
daz triben di zwên tumb man,
unz daz der heiden den juden sluoc,
daz er sîn hêt vil genuoc.
dô daz moyses ersach,
zuo in beiden was im gâch.
dô sach er, daz der heiden
den juden wolt scheiden
von dem leben und wolt in toeten:
dem juden half er ûz noeten,
wan er bedâht an im daz,
daz er selb ein jud was,
unde half dem juden zehant,
daz er den heiden in den sant
begruob an der selben vart,
wan er von im ertoetet wart.
daz hêt ein ander heiden gesehen,
waz sînem genôz was geschehen.
der selb sprach zuo in beiden dô:
< ez muoz mîn herr her pharaô
wærlîch wizzen zehant,
daz ir den heiden in den sant
habt begraben an diser stunt,
daz ist mir von iu beiden kunt;
daz er den tôt hât genomen,
des müezt ir umb den lîp komen.>
dô moysos erhôrt die red sîn,
er sprach:< hoer, gesell mîn,
hoerest dû von dem heiden?
der wil uns von dem leben scheiden.
wir süln von hinnen gâhen.
man mac uns beid vâhen,
well wir iht lenger hie bestân;
umb unser leben mac ez gân.>
diu red geviel dem juden wol
und nam si von im für vol.
dâ mit giengens beide
über holz und über heide,
unz si kômen in der juden lant.
dâ wurden si vil schier bekant.
moyses der getriu man,
der begund got selben beten an
mit sînem reinen gebet.
als oft er daz tet,
daz got von himelrîche
redet mit im sicherlîche.
er sprach:< moyses, friunt mîn,
lâ dir mîn vole enpfolhen sîn.
lêre si reht sit,
dâ si ir sêl behalten mit.>
dô daz erhôrt der guot man,
do begund er zuo den juden gân.
er sprach:< welt ir des râtes mîn
volgen, so sült ir reht sîn
der almehtigen gotheit,
dâ nimmer ze end wirt von geseit;
und lebt nâch gotes rehte,
sô heizt ir sîn knehte,
und wolt ir volgen sînem rât,
sô wært ir vrî vor missetât.>
des antwurt im gemeine
die juden grôz und kleine:
< swaz dû redest, friunt mîn,
des well wir gern volgent sîn,
wan dû bist ein rehter man.
des well wir dir sîn undertân.>
des antwurt dô der guot man,
er sprach:< sît ich nû funden hân
an iu rechtiu teidinc,
sô wil ich kêrn mîn gerinc,
wie uns got well lêren,
daz wir daz iht verkêren,
sîn lêr und sîn gebot.
des helf uns der selb got.>
nû lâz wir die red stân
und grîfen zuo pharaônem an
und sagen, wie moyses von im schiet,
als im sîn wîsheit riet.
diu vart wart pharaôni geseit.
daz was im ein herzenleit,
daz im wart von im bekant,
daz er was in der juden lant
herr über jüdische diet,
als im joseph seit und riet,
daz er von einem jüdelîn
verliesen solt den lîp sîn.
diu red wart dem künig leit.
dô er gesach die wârheit,
vil schier er zuo der frouwen gie.
diu frou in lieplîch enpfie.
er sprach:< lâ dîn enpfâhen sîn.
dû bæt mich und diu tohter mîn,
daz ich moysen liez genesen.
nû furht ich, ich müez tôt wesen.
waz mir joseph hât geseit,
dar an sich ich die wârheit,
sît im die juden sint undertân.
dâ von muoz ich daz leben lân.
des muost dû ersterben
und von mir verderben,
wan ich weiz sicherlîchen wol,
daz ich den tôt von im dol.>
diu frou trûriclîchen sprach
ûz irem grôzen ungemach:
< herr, daz ich hân getân,
dâ ist mîn lîp vil schuldic an;
doch tet ich ez in triuwen.
sol mich daz nû geriuwen,
daz stêt an den triuwen dîn.
wil dû, sô muoz ich schuldic sîn.>
dô sprach der künic pharaô:
< ich wil dir tuon dhein drô
hie zuo disen zîten.
ich wil noch lenger bîten,
biz ich die wârheit ervar
von moysen, ob ez si wâr.>
dô der herr von ir gie,
diu frou leit und zorn gevie.
si sprach:< moyses, liebez kint,
dîn triu ist gên mir worden blint!
sol ich mînen lîp umb dich geben?
ich behielt dir noch dîn leben,
ich und diu lieb tohter mîn.
ich gap dir gwant ûz mînem schrîn,
daz best, daz ie man getruoc.
ich half dir, daz man dich niht sluoc
und dich niht toett, dô man dich vant.
dô ich den vischer nâch dir sant,
dô pflac ich dîn mit triuwen.
sol mich daz nû geriuwen?
daz ist, mir doch ein grôz nôt,
sol ich nû für dich ligen tôt.
mîn weinen, daz ich umb dich tet,
und dar zuo mîn getriuwez bet,
daz ich an dir verliesen sol,
des ist mîn herz leides vol.
ich kniet für mînen lieben man,
dô man dich ertoett wolt hân,
und viel im an den fuoz sîn,
ich und diu lieb tohter mîn;
dar zuo mîn hofgesinde
daz bat umb dich vil swinde.
ich kom von sînem fuoz nie,
biz mîn will an dir ergie.
sol ich nû, liebez kint, die nôt
von dir enpfâhen und den tôt,
sô gan ich dir doch freuden wol
und daz dîn lîp sî êren vol.
swie halt ez mir süll ergân,
êr und freud müez bî dir bestân!
vil verr gê dir dîn gewalt!
mit freuden müezt dû werden alt!>
diu klag wart moysen geseit.
der frouwen kumber was im leit.
zehant er einen boten sant
zuo pharaônem in daz lant.
er sprach:< sag der frouwen mîn,
daz si sælic müez sîn.
als ir selbes willen stên,
alsô müez ez ir ergên.
si hât mîn schôn gehüetet
und hât mich schôn gebrüetet.
reht als ein huon ir hüenelîn
hât under den vetachen sîn
gezogen und gebrüetet,
also hât si mîn gehüetet.
ich weiz gebresten an ir nit,
wan daz si nâch der juden sit
leider niht enlebt,
wan si dâ wider strebt.
bot, lâ dir ez enpfolhen sîn
und bit si durch den willen mîn,
si leg dar zuo ir sinne,
daz si mir huld gewinne
wider den künic pharaô,
wan ich fürht hart sîn drô;
und wil er sîn zürnen lân,
sô wil ich gern zuo im gân.>
der bot zuo der frouwen gie.
diu frou in lieplîch enpfie.
der bot sprach:< frou rîche,
dir enbiutet sicherlîche
moyses, der getriu kneht:
er giht, sîn dienst sî dir gereht,
sîn triu ze allen zîten,
beidiu nâhen unde wîten;
unde swaz er ie gewan,
daz sî dir allez undertân.
sîn lîp sî dir ze dienst geben.
er giht, daz er sîn selbes leben
von dînen gnâden wider gewan.
dâ von wil er dir undertân
wesen unz an sînen tôt,
sît dû im hulf ûz grôzer nôt.
dar zuo bitet er dich mêr,
daz dû dîn triu, dîn êr
an im lâzest für gân;
hab er dem künig iht leides getân,
daz er daz durch den willen dîn
lâz von dem herzen sîn.
er mant dich, frou, dar an,
daz er dir aller êren gan,
wan er giht, daz er, frou, nie
dînen willen übergie.>
diu frou zühticlîchen sprach:
< ich hân von moysen ungemach
erliten unde mangen zorn.
mîn leben hêt ich nâch verlorn.
noch weiz ich niht, wie ez ergê,
ob ich noch lebentic bestê;
doch wil ich,> sprach diu küniginn,
< dar zuo legen all mîn sinn,
ob ich im müg hulde
gewinnen umb sîn schulde.>
dô gie diu küniginne dô
für den künic pharaô.
si sprach:< herr und lieber man,
sol ich daz urloup von dir hân,
daz ich in zühten sprechen sol?>
er sprach:< ich gan dir sîn wol.>
< lieber herr, sô bite ich dich,
daz dû in hulden hoerest mich.
moyses hât zuo mir gesant,
mîner triuwen er mich mant,
daz ich in gezogen hân.
er bitet mich, herre und lieber man,
daz ich im hulde gewinne;
er well dar zuo sîn sinne
vlîziclîchen kêren,
daz er dich welle êren
und well dir wesen undertân.
nû gip im hulde, lieber man.
jâ wolt er zuo dir alsô gern,
woldest dû mich, herre, gewern.>
dô sprach der künic ûz zorn:
< daz ich den lîp hiet verlorn,
daz sæht ir herzenlîchen gern.
sô iuwer ougen müezen swern! ûz iuwerm kopf an dirre stat! iwer lîp gên mir niht triuwen hât.>
daz erhôrt ein heidenischer man.
er sprach:< der rede ich iu niht gan,
vil edler künic rîche!
ir redet niht witziclîche,
und sît doch gar ein witzic man,
ir sült die rede varn lân.
well moyses zuo iu gâhen,
den sült ir wol enpfâhen,
und hoert, umb welhe schulde
er vlorn hab iuwer hulde.
als ir sîn rede hoeret,
dar an iu nieman toeret,
ir hoert an sîner rede wol,
ob er ist gegen iu triuwen vol.>
pharaô der künic sprach,
dô er gesah den ungemach
an der küniginne:
< liebiu, schoeniu minne,
hâst dû iht leides von mir,
daz wil ich alsô gegen dir
dienen, daz ich dîn hulde
gewinn umb mîn schulde.>
diu frouwe sprach:< die schulde dîn,
die wil ich lâzen varende sîn,
daz dû moysen, lieber man,
lâzest dîne hulde hân.>
er sprach:< frouwe, daz sî getân!
heiz mir den boten her gân!>
dô der bote für in gie,
er sprach:< war umbe oder wie
hât dich moyses her gesant
zuo mir in ditz lant?>
des antwurt er mit sinne:
< zuo der küniginne
bin ich ein bot gewesen,
daz si im helfe genesen,
alsô daz si mit sinne
im huld gên iu gewinne.
des wil ich vlîziclîchen gern,
mîn frouwen süllet ir gewern.>
dô sprach der künic an der stat:
< des mich mîn frouwe gebeten hât,
daz wil ich allez varn lân.
hât moyses iht gen mir getân,
klein oder grôz schulde,
dar umb hab er mîn hulde.
die schuld gib ich mit sinne
der werden küniginne.>
dô der bote vernomen het
die rede die der künic tet,
dô gie er bald zehant
dâ er moysen vant.
dem sagte er diu mære,
wie er gelêret wære
vor dem künige pharaô:
er solt niht fürhten sîn drô;
< diu küniginn hât ez ân wân
umb sîne schulde hin getân.>
dô moyses vernomen het
der frouwen klage und ir bet,
er gedâht, ich wil des niht enlân,
ich well zuo mîner frouwen gân,
wan diu mir daz leben mîn
behielt, der diener wil ich sîn.
ich bin ir diener immer,
von ir sô kum ich nimmer.
daz hât si verschuldet wol.
ir lîp ist ganzer triuwen vol,
got gebe ir schier jüdisch ê,
sô kum ich von ir nimmer mê.
in kurzen zîten dar nâch
gotes stimme wider in sprach:
< moyses, dû solt gên zehant
vil balde in egyptenlant,
und sage dem künige pharaô,
daz er lâz sîn boese drô
und diene der heiligen gotheit.
tuo er des niht, daz werde im leit,
und verliese umb sîn schulde
des reinen gotes hulde.>
dô moyses erhôrt
der stimme reiniu wort,
dô fuor er in egyptenlant
dâ er di küniginne vant.
dô in diu küniginne ersach,
wie güetlîch si wider in sprach:
< moyses, lieber friunt mîn,
dû solt von mir enpfangen sîn!
ich zôch dich ie als mîn kint.
mîn ougen mir vil dicke sint
naz worden von den schulden dîn.
dû kundest nimmer lieber sîn
einer küniginne.
ich hêt zuo dir minne,
daz ich dir hiez bereiten bat
beidiu fruo unde spât
mit wurzen und mit rôsen.
mit dir sô kunde ich kôsen
und dir freude machen
mit manigen süezen sachen.
ich sneit dir sîdîniu gwant,
daz beste daz ich veil vant.
vêch, vedern, hermelîn
gap ich dir schôn ûz mînem schrîn.
sol ich daz nû hân verlorn?
daz ist mir leit und zorn.
sag, wie bist dû gescheiden
von mir und von den heiden
und von dem künige pharaô?>
er sprach:< ich vorht sîn drô.
er ist ein zorniger man.
dâ von vlôch ich von dan.>
dô sprach diu küniginne:
< ich wil mit mînem sinne
werben umbe den herren mîn,
daz er dich lâz hie bî mir sîn,
sît ich dich hân gezogen schôn.
ich wünsch dir dick, daz dû di krôn
trüegest über alliu lant gemein,
wan ich dir gan der êren ein.>
mit der rede wîset si in dô
für den künic pharaô.
dô si den künic êrst an sach,
wider in si lieplîchen sprach:
< ôwê, lieber herre mîn,
ich hân ûf di gnâde dîn
brâht für dich mînen lieben kneht;
nû tuo im wol, des hâst dû reht.>
dô sprach der künic pharaô:
< mîn vorht, mîn rede, mîn drô
solt er niht geflohen hân!
ich hiet im wærlîch niht getân.
sît er ist, liebiu frouwe mîn,
her komen ûf di gnâde dîn,
frouwe, in unser beider lant,
swie er den heiden in den sant
gruob - daz wart mir wol geseit -,
sô sol im doch dehein leit
von mir nimmer geschehen,
des wil ich vor iu allen jehen.>
des dankt diu küniginne dô.
si sprach:< lieber herr pharaô,
dû hâst mir nie sô lieb getân;
für wâr ich dir daz sagen kan.>
dô der frouwen red geschach,
moyses wider den künic sprach:
< sol ich, herr, in den hulden dîn
dir ein botschaft sagent sîn,
die got dir enboten hât
und des heiligen geistes rât?>
des antwurt im dô pharaô:
< dû solt die botschaft niht durch drô
lâzen, dû sagest mir
die botschaft von got vil schier,
wâ er sî oder sîn rîch,
daz er sô gewalticlîch
mir enbiutet sînen gruoz;
dâ von ich wærlîch wizzen muoz
sîn rîch und sîn lant;
daz muoz mir werden bekant.>
des antwurt moyses zehant:
< ich wil dir tuon bekant
sîn lant und sîn rîch,
dâ er inn gewalticlîch
sitzt und immer haben muoz.
sîns gewaltes wirt nimmer buoz.
er ist wîs unde starc,
vil sinnic und vil karc.
sô hôch hât er gebouwen sîn lant,
zwâr daz dhein wîgant
im ez an gewinnen mac
weder bî naht noch bî tac.
sîn gewalt für den himel gêt,
dâ sîn rîch inne stêt,
wan in dem himelrîch
sitzet er êwiclîch.
diu erde ist im ouch undertân,
wan nieman sô vil frümcheit kan,
er müeze under im sîn;
daz hab ûf der triu mîn,
wan wazzer, berc, velt, walt und tal
wartt im allez über al.
elliu herz erkennt er wol,
wan er ist aller tugent vol.
untriu unde triuwe,
freude unde riuwe
erkent er allez über al.
sîn barmung hât niht zal.
vil mangem gît er guot,
der nâch sînem willen tuot,
unde gît im êwiclîch
sîn werdez himelrîch.
daz ist bereitet alsô wol:
wol im der dâ wonen sol!
ich wil iu sagen für wâr
die wârheit ân zwîfel gar:
sîn hûs gebouwen ist gemein
mit gold, mit gimm und gestein,
daz nie sô edelz wart gesehen,
des muoz ich von der wârheit jehen.
in sînem hûs hât nieman swær,
daz ist niht ein lugemær.
im ist niht dhein hôchvart bî,
swie gar er über die werlt sî
gewaltic gar an aller stat.
sîn gotheit manic tugent hât.
er ist ouch ân mâzen guot,
dheinen gewalt er nieman tuot.
silber, golt, gesteines vil
gît er, swem er ez geben wil.
in sînem rîch ist er sô frum,
daz niemen dar inn hât dhein siechtuom.
er ist ein herr an aller stat.
sîn gotheit manic tugent hât:
wan swer im wol getrouwet,
dem selben er williclîchen bouwet
ein hûs und ein rîche,
daz er gewalticlîche
mit freude dar inn sitzen sol -
daz weiz ich von der wârheit wol -
und êwiclîch freude hât
ân aller hant missetât.>
dô sprach der künic pharaô:
< dû hast mir gelobt sô
vil sêr dînen schepfær,
daz ez mir ist vil swær,
und ist mir von herzen leit,
ich sæch dann di wârheit,
ob got gewalticlîche
gebouwen hiet im sîn rîche
mit golde und mit gesteine,
und daz er wær sô reine,
als dû mir von im hâst geseit.
sæch ich die selben wârheit,
daz er gewaltes hât sô vil,
mit triuwen ich im dienen wil.
ist aber daz dû mich triugest
und sô sêr liugest,
daz wirt dir hart swær,
und wirst vil gar ein lugenær.>
dô sprach moyses zehant:
< dir wirt got alsô niht bekant,
dû werdest dann sîn man
und im dienstes undertân,
dienstlîcher triuwen.
er læt dich ez niht geriuwen.
daz hab ûf den triuwen mîn.
des solt dû gar gewis sîn.>
der künic sprach:< daz sî getân.
ich wil dar rîten unde gân,
daz ich besech die wârheit,
die dû mir hâst von im geseit.>
des antwurt moyses zehant:
< dû maht niht gesehen den heilant
mit menschlîchen ougen dîn:
sô lieht ist sîner gotheit schîn.>
diu red was dem künige swær.
er sprach:< dû bist ein lugenær.
dîn red hân ich für spot.
nû lob mir nîmêr dînen got,
wan dîn grôz trugheit
ist mir ûf mîn triu leit.
dich hêt doch wærlîche
diu küniginn rîche
gezogen ûf wârheit, niht ûf triegen
noch ûf trugenlîchez liegen.
daz hast dû dich sît an genomen,
sît daz dû bist von hinnen komen.>
die red diu küniginn vernam.
< moyses, ich zôch dich ân scham,
wan ich in dîner kintheit
dich niht enlêrt dann wârheit.
wie hâst dû dich verkêrt?
wer hât dich liegen gelêrt? west ich, von wem kæm daz mær, ez wurd im von mir swær, er müest mir lîp unde leben wærlîch dar umb geben.>
do sprach moyses, der guot man:
< wærlîch ich dhein lug enkan.
ich sag iu niur die wârheit,
und ist iu daz von mir ein leit,
daz wil ich niht dar umb lân,
die wîl mir got des lebens gan.>
er sprach:< lieber herr mîn,
welt ir mir niht geloubic sîn,
sô wil ich iu doch tuon bekant
ein zeichen hât dir got gesant,
dâ bî dû in erkennen solt
und im mit triuwen wesen holt.
sich, herr, die ruoten die ich hân.
dar an wil ich dich sehen lân,
daz dû solt got erkennen
und solt in herren nennen.>
die ruoten leit er für in nider.
ez gesach nieman sît noch sider
ein sô freislîch nâter grôz,
als von sîner hant schôz.
swann er dann die ruoten lie,
diu nâter gegen dem künig gie.
er sprach:< wil dû mir noch verjehen,
daz du gotes zeichen hâst gesehen?>
der künic sprach:< lugenær,
dû bist ein trugenær.
ich geloub dir niht umb ein hâr.
ich hân in mînem land zwâr
die zoubers kunnen alsô vil,
dâ mit si freud unde spil
machent ze allen zîten mir.
wil dû, ich bring dich zuo in schier.>
do sprach moyses der guot man:
< der red ich dir niht wol gan.>
die nâter zuct er wider
bî dem zagel. dô wart si wider
ein ruote, als si ê was;
an den buochen ich ez las.
dô daz der künic ersach,
wider moysen er dô sprach:
< ich muoz dir, moyses, verjehen,
daz ich daz hân vil dick gesehen
von mînen liuten, die ich hân
und die mir diensts sint undertân,
die kunnen zouber vil und wol.
für wâr ich dir daz sagen sol.>
dô sprach moyses zehant:
< ein anderz tuon ich dir bekant,
daz dir got hât gesant
zuo einem zeichen in daz lant.
heiz mir ein lûterz wazzer geben -
dâ wider solt dû niht streben -,
daz gemeiligt niht ensî.
dâ solt dû hiut besehen bî!>
zehant man daz wazzer brâht.
daz was schôn bedaht
mit einem tuoch snêwîz.
daz geschach mit guotem vlîz.
dô moyses daz wazzer sach,
wider den künic er dô sprach:
< nû nim sîn war an diser stunt!
ich nim daz wazzer in den munt.
nû sich reht daz zeichen an!
in welhez wazzer sol ichz lân?
daz muoz werden bluotvar.
nû nim reht des zeichens war
und lâz ez schouwen dîn her!
wil dû, ich lâz ez in daz mer,
und werde ez von mir bluotvar,
sô sprich, daz zeichen sî wâr.>
dô der künic vernam,
daz daz zeichen solt ergân,
er sprach:< ich wil daz zeichen sehen.
ich wil dir aber niht verjehen,
daz ich got well sîn undertân,
dû lâzst mich dann in sehen an.>
er sprach:< dû kanst sîn niht gesehen,
des muoz ich von der wârheit jehen,
dû wellest in dann haben für got
unde leisten sîn gebot.>
daz was dem künig zorn.
er sprach:< diu red ist gar verlorn,
wan ich dîn red erkenn wol.
dîn lîp ist grôzer schalkeit vol.>
daz wazzer ûz dem mund schôz
in ein wazzer daz vast vlôz.
daz sach der künic und sîn man.
dannoch wolt er niht undertân
sîn dem almehtigen got
unde leisten sîn gebot.
swie blutvar daz wazzer wær,
doch sagt der künic daz mær,
ez wær von sîner trugheit.
diu red was moysen leit.
er sprach:< sol ich mit êren
dich, künic, niht bekêren,
doch wil ich dir verjehen,
daz dû solt ein zeichen sehen,
daz ist daz dritt, daz got der rîch
hiez dir zeigen sicherlîch.>
er sprach:< des muoz ich jehen,
ich wil daz dritt zeichen sehen.>
er sprach:< nû sich an mîn hant,
diu gar schoen ist und wol bekant,
ich stôz sie in den buosem mîn.
swie schoen, swie wîz si kann gesîn,
so solt dû ein zeichen dar an sehen,
daz dû mir selber müezt verjehen,
daz got daz zeichen hab getân,
wan nieman sô vil wunders kan.>
ûz dem buosem zuct er die hant,
daz zeichen der künic dar an vant,
wan er sîn selb muost verjehen,
ez wær ein zeichen dâ geschehen.
diu hant was ûzsetzic zwâr
biz an den ellenbogen gar.
dô er sie dô hin wider în stiez
und ûz dem buosem her wider liez,
dô was si wider schoen gar
und reht alsam ê gevar.
daz geschach an der stat.
moyses den künic bat,
daz er erkant diu mære,
daz der wundrære
tet allez daz er wil.
er sprach:< er hât gewaltes vil,
daz nieman iu volsagen mac
unz an den jungsten tac.
wil dû des niht gelouben mir,
sô erzeigt dir got vil schier
sînen gewalt den er wol kan,
wil dû im niht sîn undertân.
er hât dir noch enboten mêr,
der heilig got alsô hêr:
er jach, der lieb trehtîn,
daz dû im vrî lâzest sîn
sîn volc, di jüdischen diet.
bî got ich dir ez gern riet,
oder dir geschiht ein herzenleit,
daz dîn lîp kûm ertreit
und dîn lant muoz trûric sîn;
daz hab ûf den triuwen mîn.>
swaz er im sagt von got,
den hêt der künic für einn spot.
moyses sprach:< lâ den spot sîn,
ich sag dir ûf di triu mîn,
daz zehen sleg gênt ûf dîn lant,
dâ wirt dir jâmer von erkant,
alsô sagt mir diu gotheit;
er tæt dir daz dir noch wurd leit,
woldest dû dich niht bekêren
zuo im mit grôzen êren.>
diu red was dem künig zorn.
er sprach:< dîn lîp wær verlorn,
wærst dû niht ûf gnâd her komen,
als ich von dir hân vernomen
und von der küniginne.
daz erwarp si mit sinne,
daz ich dich lâz von mir kêren
heim mit grôzen êren.
dîn lîp wær anders gar verlorn,
wan mir ist wærlîch an dich zorn
umb dîn grôze trugheit,
die dû mir hâst vor geseit.
dâ von var von den ougen mîn:
dû solt des gar gewis sîn,
wærst dû der künigin zwir als liep,
ich heiz dich hâhen als einen diep,
wan dû bist voller trugheit.
dâ von ist mir dîn red leit.
dû sagest mir von dem herren dîn,
wie gar gewaltic er müg sîn,
und kanst mir doch niht gezeigen,
welhez lant sî sîn eigen.>
dô sprach diu küniginne guot
ûz vil trûrigem muot:
< ôwê! wie ich gezogen hân,
daz dû wil werden undertân
einem andern herren dann mir!
dîn triu hâst dû zerbrochen schier
an mir und an dem herren mîn.
dâ von muost dû ân triu sîn.
nû weiz ich wærlîch niht gelîch
ûf allem disem ertrîch,
der hab gewaltes alsô vil.
sîn guot er gern teilen wil,
der lieb künic, mîn herre.
dhein leit im gewerre!
des bite ich teglîch
mîne abgot, daz ist vreudenrîch.
den liuten gît er gern golt,
die im dâ sint mit freuden holt.>
zehant dô sprach der künic rîch:
< moyses, ich sag dir sicherlîch,
dû solt vil bald gâhen.
dîn red muoz mir versmâhen,
wan dû hâst niht triuwen.
dîn red muoz dich sêr geriuwen!
daz ich dich ie gezogen hân,
daz riut mich an dir, tumber man.
ich wânt, dîn lîp wolt mêren
zuo gar grôzen êren.
des kan ich an dir niht gespehen.
dâ von ich leit muoz an dir sehen.>
dô moyses dô erhôrt
des küniges zornigiu wort,
dô stuont er von dem lant dô
dâ er niht forht des küniges drô.
iedoch sagt er den juden daz,
si hieten all des küniges haz;
si solden von dem lant kêren
mit vil grôzen êren,
ê daz sîn pharô wurt gewar,
daz er si iht verderbet gar
mit vil grôzer jâmers nôt;
si müesten dulden den tôt.
si jâhen, si wolden sîner lêr
mit ganzen triun volgen sêr.
mit diser red fuor moyses dan.
ieglîcher jud dâ riu gewan
dô moyses fuor in sîn lant
ungemach wart im bekant.
dar nâch zeigt er den heiden dô
und ouch dem künig pharaô,
daz diu werlt gemeine
was gotes alterseine.
diu tier und daz geflügel gar,
die visch, daz wilt, daz ist wâr,
berg, wazzer, wisemât:
diu werlt gar an aller stat
was der heiligen gotheit.
swaz er des dem künig seit,
des wolt er im gelouben niht.
des hêt der tievel mit im pfliht.
dar nâch got der reine
beschuof al eine,
daz di sleg muosten ergên.
dem künig übel muost stên.
er muost si haben dô für guot.
er schuof, daz daz wazzer guot
bluotvar wart in sînem lant.
daz was ein jæmerlîch schant
den heiden allen, daz ist wâr.
ir spîs wart alliu bluotvar.
swelich heiden trinken solden
oder swaz si trinken wolden,
sô trunkens bluot und anders niht:
daz was ein jæmerlîch geschiht.
dô daz gesach her pharaô,
er sprach:< ich erkenn gotes drô
und sich nû von der wârheit:
swer wider got tuot, daz wirt im leit.
ich sich von im ein wunder grôz:
swie vast daz wazzer für uns flôz,
daz ist worden bluot gar.
eines zeichens nim ich dannoch war,
daz den heiden ist niht guot:
swâ si schepfent, daz ist bluot,
und swâ die juden schepfent sîn,
wîp, man oder kindelîn,
daz ist lûter als ein brunn.
dar an schadet in wint noch sunn.
daz hân ich allez wol gesehen,
dâ von wil ich des verjehen,
daz er ist gewaltic und starc
und vil sinnic, wîs und karc.
dâ von leist ich sîn gebot
noch gerner dann mîner abgot.>
dar nâch swuor er mangen eit
bî sîner stæt und wârheit,
daz er sîn abgot wolt verlân
und got von himel rüefen an.
dô got der vil guot
erkant sînen muot,
daz er wolt kêren
zuo sînem rehten herren
und wolt den selben beten an,
dô lie er den slac fuder gân.
des wart der künic vil frô.
sîn abgot bat er aber dô
als ein heidenischer man,
der got niht wolt sîn undertân.
ez wolt ouch der trugenær
niht gelouben der mær,
daz er von got was geschehen:
des wolt er dannoch niht verjehen.
dô daz got an im ersach,
er gedâht: dû muost noch ungemach
lîden von den schulden mîn;
des muost dû gar gewis sîn.
den andern slac dô gewan
der vil heidenisch man
und sîn volc gemeine.
der was niht vil kleine,
wan er was eislîch genuoc:
sô man daz ezzen für si truoc,
sô liefen kroten über al
in ir schüzzel ân zal.
so si giengen ûz irr schüzzel,
sô hupftens gên ir drüzzel;
so begunden si den kroten wern,
sô mahten si sich niht erwern.
was daz niht ein wunder?
swâ di juden besunder
sâzen, dâ was kroten niht.
daz was ein wunderlîch gesiht.
wan swann ein heiden nâch wazzer gie,
vil kroten er in den kruoc gevie
und truoc die mit im gemein.
dâ von ir ezzen was unrein.
dô daz der künic hêt ersehen,
daz im sô übel was geschehen,
dô hiez er gemeineclîchen
den lieben got den rîchen
mit gebet rüefen an
beidiu wîp unde man.
dô got dô erhôrt
ir gebet und ir wort,
do erbarmter sich über wîp und man,
daz er den slac liez für gân
und die kroten lâgen tôt.
dô wurdens frî von irr nôt.
dannoch wolt des tievels man
got niht beten an.
er sprach:< ir heiden, disiu geschiht
bringt mich wærlîch niht,
daz ich geloub an got.
daz verbiutet mir mîn abgot.>
dô daz got der reine
vernam alterseine,
dô tet er in den dritten slac
beidiu naht unde tac.
dô ir korn wart gesæt
und man daz sneit unde mæt,
dô kômen der kevern alsô vil,
daz ich sîn niht sagen wil,
mit sô ungefüeger schar,
daz ich sîn niht gesagen tar,
daz ez daz korn allez az
und gar in sînen lîp vraz,
daz sîn dâ niht beleip.
sô oft daz gewürm daz mit in treip,
daz si wurden hungervar,
und ersturben vil, daz ist wâr,
wan in beleip niht wan der halm.
des wart von in ein starker galm,
wan si mit starken noeten
der hunger wolt toeten.
nû merket daz besunder,
ob daz niht wær ein wunder:
swâ die juden heten gesæt,
daz wart gesniten und gemæt,
gemalen und gebachen.
des mahten si wol lachen.
daz in was alsô wol geschehen,
daz si got lie daz wunder sehen,
daz an den heiden dô geschach,
daz si liten ungemach:
des wârn si herzenlîchen vrô
und lobten got von himel dô.
dô her pharaô ersach
den vil grôzen ungemach,
den er und sîn volc gewan,
er sprach:< ich niht entrinnen kan
der almehtigen gotheit.
dien ich ir niht, daz wirt mir leit.
wær ieman, der mir moysen bræht,
daz er mich liez ûz der æht,
ich wolt im swern sicherlîchen,
daz ich wolt dienen got dem rîchen,
daz er mir hulf von diser nôt.
ich und die mînen ligen tôt.>
zehant wart ein bot besant
nâch moysen. dô man in vant
und man im seit di botschaft,
daz er des gewaltigen gotes kraft
wolt fürhten unde sehen an,
als dô sprach der heilig man,
dô er in êrst an sach,
alsô er wider in sprach:
< moyses, vil triuwer man,
ein botschaft ich dir sagen kan,
diu dîn frümcheit wol an stât:
der künic dir enboten hât,
er lîd von hunger grôz nôt.
sîn volc wil allez ligen tôt.
des wil er haben dînen rât
umb sîn grôz missetât,
die er gegen got hât getân.
vor leit er niht entslâfen kan
noch von grôzem smerzen,
diu er hât an dem herzen.
des wil er fruo und spâte
tuon nâch dînem râte.
got wil er werden undertân,
wil er in lenger leben lân.>
dô sprach moyses zehant:
< wil er dem werden heilant
getrouwen, als er ze reht sol,
wan er genâden vol
ist ze allen zîten
beidiu nâhen unde wîten:
mîn volc sol er lâzen
ûf steg und ûf strâzen
varn swâ ez welle,
oder er muoz in die helle.
er sol gelouben an got
und lâzen sînen bôsen spot,
sô wirt im der sorgen buoz.
für wâr ich daz sagen muoz.>
der bot dâ mit heim gie.
dhein red er niht enlie,
er sagt sie hern pharaô,
und liez sîn durch dhein drô.
er sprach:< moyses enbiut dir,
wellest dû von noeten komen schier,
sô lâ die juden varn
mit kinden und mit allen scharn.
ez süln ouch bezzerunge
die alten und die jungen
got geloben von himelrîch,
sô werdent si vil sicherlîch
erlôst von irem smerzen
an lîb und an herzen.
dû wirdest ouch selb getrôst
und von sorgen erlôst.>
dô daz erhôrt her pharaô,
er sprach:< wir süllen gotes drô
fürhten vlîziclîchen.
ich wil got niht entwîchen
und wil im wesen undertân,
die wîl er mich wil leben lân.>
zehant dô sich her pharaô
vermaz gên got alsô,
dô muost der hunger furder gên.
got wolt in niht lâzen bestên.
dar nâch in unlanger zît
huop sich gên got der selb nît,
den er ê gegen im hât getân,
wan er was ein heidenischer man.
dâ von wolt er got niht erkennen
noch wolt in got noch herr nennen,
unz er den vierden slac sluoc;
der was im eislîch genuoc.
diu sunn gap im dheinen schîn,
wan ez dô vinster muoste sîn,
daz nie dhein oug sô heiter wart,
diu vinster hiet ez verspart.
swie grôz ein hûs, ein markt was,
noch dhein burc sô êrbær was,
daz man si möht gesehen;
des muoz ich von der wârheit jehen.
daz was im ein grôz schant,
daz sô vinster was sîn lant.
der künic was dannoch sô hert,
daz er niht enahtet gotes gevert.
dô daz diu gotheit hêt gesehen,
dô schuof si daz, des muoz ich jehen,
daz daz eltest niht genas,
daz in ieslîchem hûs was,
und ouch schâf, rinder und swîn,
swelhez under in daz eltst moht sîn,
dem muost der tôt an gesigen,
und muost vor im tôt ligen.
dô daz der gewaltic künic ersach,
daz er solhen ungemach
erleit von gotes zorn:
< mit samt in wird ich verlorn!>
er ract gên got sîn hende.
dô nam der slac ein ende,
wan er sprach:< herr, lieber got,
jâ wil ich leisten dîn gebot.
von hinnen unz an daz ende mîn
wil ich in dînen gnâden sîn.>
got gap im dô sîn huld
und verlie im sîn schuld.
dô in der heilant dô gewert,
dô wart er boeser dann vert,
wan den slac hêt er für einn spot
und wolt dannoch niht fürhten got.
dô sluoc erm an dem selben tac,
pharôni, den sehsten slac.
der was eislîch genuoc:
sô man daz ezzen für si truoc,
sô wart diu schüzzel vol -
daz weiz ich von der wârheit wol -
von vil gefüegen mucken klein
wart in ir ezzen unrein.
ez viel ouch manic mucke
an bein und an rucke,
an arm und an antlütz,
daz ez in wart unnütz,
an hend, an hals und an den nac.
si schriren beidiu naht und tac:
< ôwê diser grôzen nôt!
die mucken wellent uns tuon den tôt
alhie an diser stunt.
ruck und bein und den munt
wellent si ezzen, daz ist wâr.
dem tôt sîn wir gegeben gar.>
her pharaô der eislîch man,
ein riu er aber gewan,
dô er sach gotes zorn.
< ô wê! daz ich ie wart geborn,
ich vil gar unsælic man!
daz ich bin got niht undertân!
sol ich disen kumber tragen,
daz muoz mîn herz immer klagen.
daz ich die swær tragen sol,
dâ von ich grôzen jâmer dol.>
er gedâht in sînem muot:
got der ist sô guot,
daz er mir wol gehelfen mac
von dem eislîchen slac,
den er dem land hât getân.
von im ich all êr hân.
nû wil ich dem süezen got
dienen unde sînem gebot.
nû hilf mir, herr, von diser nôt
oder ich muoz wærlîch ligen tôt.
dô got erhôrt sîn gebet,
den slac er aber von im tet.
dô got von dem slag lie,
pharô aber übergie
daz gebot der gotheit.
daz wart im her nâch leit,
wan er den sibenten slac enpfie,
der im vil nâhen gie.
er beschuof, daz die fliegen
si sêr begunden triegen.
si vielen in in daz ezzen;
dar inn wurdens vrezzen.
daz wunder moht man dô kiesen:
die spîs begunden si verliesen,
swann si die spîs solden
ezzen, swann si wolden.
daz was in ein grôzer slac
für wâr ich daz gesagen mac.
dô pharaô der unrein
ersach, daz di liut gemein
alle liten grôz nôt
und wolden dâ von ligen tôt,
do gelobt er got dem rîchen
vil gar sicherlîchen,
er wolt daz volc gemeine
heizen grôz und kleine
warten sîner gotheit,
dâ nimmer ze end wirt von geseit,
und dienen mit triuwen.
< ez muoz mich immer riuwen,
daz ich wider in hân getân.>
dô liez den slac got für gân.
dô pharaô sîn ungemach
zergie, er gên den heiden sprach:
< sol ich ein herren ob mir hân,
zwâr daz wær niht reht getân.
ich bin der hoehst der nû lebt.
ist ieman der dâ wider strebt,
den hiez ich wærlîch toeten
und in der marter noeten,
wan ich bin künic al ein.
mit mir sol nieman gemein
haben, er trag die krôn.
diu stêt mir ein vil schôn
und der küniginne mîn;
diu sol mit mir gekroenet sîn.>
dô got der vil rein
erkant sîn herz unrein
dô tet er im den ahten slac
beidiu naht unde tac
dô er den slac dô enpfie,
der sînem leben nâhen gie,
wan ez unser trehtîn
beschuof, daz all liut sîn,
si riten oder giengen,
voll blâtern hiengen
groezer dann ein tûbenei.
ir dheiner torst enzwei
die grôzen blâtern brechen.
alsô wolt sich got rechen.
des gewunnen si vil smerzen
an lîb und an herzen.
her pharaô der unrein,
swie vol im ruck unde bein
diser blâtern wurden vol,
dannoch jach er, im wær wol.
daz tet er durch der liut genust,
wan er hêt bôse kust.
dar nâch im gar wê geschach,
und daz di liut ir ungemach
klagten alsô sêre.
dô sprach der künic hêre:
< ich wil nû got erkennen
und wil in herr nennen,
wan er ist aller güet vol.
swer im getrouwet dem geschiht wol.
dâ von ich in an biten wil,
sît er genâden hât sô vil.>
gegen got er viel ûf sîniu knie,
sîn ruof enbor gên himel gie.
er sprach:< vil lieber herr got,
vil gern leist ich dîn gebot.
niht fürbaz ich ez brechen wil,
wan dû hast genâden vil.>
dô got erhôrt sîn gebet
und sîniu wort, diu er tet,
dô kêrt er sîn barmunge
gegen alten unde jungen,
daz der slac ende nam.
dô huop er aber wider an.
dô er des slages genas,
dô wart er als er ê was.
dô got ersach sîn bôsheit,
daz im sîn zorn niht was leit
und daz der heidenisch man
huop sîn bôsheit wider an,
dô schuof er im den niunten slac
ûf hals, ûf ruck und ûf nac.
er schuof, daz hurnaz und tarant
den liuten gar daz leben swant.
swa ir zwei kômen an einen man,
dem muost ez übel dô ergân.
kom aber mêr an in gevallen,
der selb muost lût schallen:
< ôwê und wê mîner nôt!
ich bæt niht wan daz ich wær tôt!>
diu klag wart grôz in dem lant.
si hêten nôt und grôz schant.
dô pharaô erhôrt di nôt,
gegen got er sich aber bôt
mit dienstlîchen triuwen.
ez begund in aber riuwen,
daz er von got was gekêrt.
sîn kumber, sîn nôt in aber lêrt,
daz er got bat von himelrîch
mit triuwen flîziclîch,
daz er sînen zorn liez
und in niht verstiez
von loben und von künicrîch;
des bat er got vil vlîziclîch.
got, aller barmung vol,
der sach ir grôz nôt vil wol,
wan si begunden in erbarmen,
die rîchen und die armen,
und liez si von des slages nôt,
daz si dâ von niht lâgen tôt.
dô pharaôn niht müet der slac,
dô er bî sînem wîb lac,
er gedâht: ich bin nû genesen.
sîn diener wil ich nimer wesen,
wan ich in mînem künicrîch
wil herr sîn vil sicherlîch.
dô daz der lieb got ersach,
daz in der grôz ungemach
niht brâht von sîner bôsheit,
swaz im geschach dô ze leit,
daz daz niht half umb ein hâr,
er schuof, daz im offenbâr
der zehent slac wart swær.
er schuof, daz ein schouwer
sluoc schâf, rinder unde swîn,
korn, vich unde wîn,
und swaz in ûf der erden
von bou solt werden,
daz sluoc er allez nider.
man sach sît noch sider
nie einen schour sô grôz,
als dô von himel schôz.
daz volc was dô nâch verzeit.
sînen ungemach er tiur kleit.
er jach, er wolt sich gern bekêrn,
wær ieman, der inz kund gelêrn.
pharaô der eislîch man
wolt dannoch niht sehen an
die almehtigen gotheit;
daz wart im her nâch leit.
dô gie ez an ein scheiden.
di juden giengen zuo den heiden,
wan si den künic vorhten sêr:
ires leides des wurd mêr.
dâ von woldens scheiden,
di juden von den heiden.
si bâten in lîhen guot gewant,
daz best sô man ez under in vant,
fürspan, vingerl und gürtelîn,
samît, scharlach und baldekîn,
becher von silber und von golt.
si bâten, daz man in lîhen solt
mentel, vêch, veder, hermelîn,
gedeckt schôn von baldekîn
kolter und declachen.
den kleinet begundens nâhen.
vil und genuoc
ieslîcher heim truoc,
und sagten dem heidenischen man,
daz si hôchzît wolden hân
mit ir kinden wider streit.
daz heten si für ein wârheit,
die heiden al zehant;
des verlurn si ir gewant
und ir kleinôt guot.
dâ von wart trûric ir muot.
des nahtes dô daz volc entslief,
ieslîcher zuo dem andern lief
und wact in ûf an der stunt.
ie einer tet dem andern kunt,
daz er sich ûf machte;
ir dheiner dô niht lachte. bî den selben jâren, wan sî in trûren wâren.
die juden ir kleinôt nâmen
und ouch ir wîbes sâmen,
unde fuoren dâ mit schôn
ûz dem lande in ebrôn,
dâ si moyses funden.
an den selben stunden
enpfie si moyses vlîziclîchen
und enpfalch si got dem rîchen
und bat, daz er ir geruocht ze pflegen
und mit in teilt sînen segen.
dô der künic hêt vernomen,
daz di juden wâren komen
und all in ebrôn gevarn
mit guot und mit breiten scharn
und daz si heten gefüeret hin
den heiden kleinôt und gewin,
des wart er freuden lær.
< moyses der trugenær
der hât verrâten in daz guot;
dâ von sô trûret mir mîn muot,
unz ich mich wol gerich an in.
swie schalclîch iriu herz sîn,
ich muoz die heiden rechen,
mîn swert durch si stechen.>
dô wart niht lenger gespart,
der künic hiez ruofen hervart,
daz si sich bereitten schôn
ze varen in ebrôn.
alsus er in vor seit,
daz si ræchen ir herzen leit
an den juden zehant
und næmen in wider ir gewant
und ir kleinôt guot.
dô wart gefreut ir aller muot.
der red wurden si all vrô;
zuo der hervart bereitten si sich dô.
dô daz her bereit wart,
der künic huop sich an di vart.
er fuort vil mangen frumen man,
als ich von im gelesen hân:
fünfzic tûsent was sîn rot.
vil dick er an bat sîn abgot,
daz ez im hulf siges schôn
gegen den juden in ebrôn.
er hiez bereiten schier
an einen schaft ein banier,
dar an was sîn abgot
gemâlt, daz was der juden spot.
diu wart bereitt schôn und schier
und was diu êrst banier,
di ie dhein oug hêt gesehen;
des muoz ich von der wârheit jehen.
die heiden er dô lêrte,
swâ man den vanen kêrte,
dâ solt daz her nâch varn
mit roten und mit grôzen scharn.
er sprach ûz grôzem sinne,
si môhten êr gewinnen.
swaz der künic hêt geret,
daz teten di heiden ze stet.
si volgten dem vanen all nâch.
ir dheinem was sô gâch,
daz er für di banier quæm,
sô er des küniges red vernæm.
dâ mit zogten si schôn
in daz lant ebrôn.
der künic zuo der künigin reit.
er sprach:< mîn vart wirt dir leit
und mîn starc hervart.
ich hiet ez zwâr wol bewart,
und wærest dû, frou, niht gewesen
sô wær moyses niht genesen
wan dû und diu tohter mîn.
sô dû verfluocht müezst sîn!
wan hiet moyses genomen den tôt,
sô wær ich frî von diser nôt,
ich und die mînen alle.
ez wirt dir noch ein galle!
und ist daz uns leit widervert,
sô wizz daz dich nieman ernert.>
dô diu küniginn erhôrt
des küniges zornigiu wort,
dô swuor si im mangen eit,
daz ez ir wær von herzen leit.
der künic dô von der frouwen schiet.
sîn reis ûf daz velt geriet
zuo dem her, dâ er ez liez.
für sich zogen er ez hiez
gên ebrôn, dâ er vant
di juden in ir selbes lant.
dô der künic von dannen reit,
dô wart der küniginne leit.
si klagt ir ungemach und den sîn.
si sprach:< lieber herr mîn,
wie bist dû von mir gevarn!
ich hân bî mînen jârn
dich sô zornic nie gesehen;
des muoz ich wærlîch jehen.>
si sprach vil dick:< âwê und ôwê!
mir ist drîer ding wê:
vlius ich den lieben herren mîn,
sô muoz ich immer trûric sîn.
ist aber, daz im leit widervert,
sô weiz ich, daz mich nieman nert.
daz dritt ist mir ouch swære
und ein vil leidez mære,
ob ich den kneht verliesen sol,
der mir gedienet hât sô wol;
ich mein moysen den lieben kneht,
den ich hân gezogen reht.
dar umb muoz ich mîn leben lân
und sol im immer missegân.>
jâmer, klag hêt si genuoc.
vil dick si an ir herz sluoc,
swenn si dar an gedâht,
waz ir diu hervart kumbers brâht.
der frouwen klag wil ich gedagen,
sî hêt sich selb nâch erslagen.
daz her begund dô zehant
rîten in der juden lant.
dô daz die juden ersâhen,
si begunden balde gâhen:
dô si di heiden wolden bestân
si begunden rîten unde gân
zuo moysen dô zehant.
< di heiden wellent in daz lant!>
begunden si all jehen;
< vil jâmers mac uns von in geschehen.
wan si slahent uns an der stat.>
moyses vil güetlîchen bat.
er sprach:< ir sült gelîche,
arm unde rîche,
manen got vil sêr,
so gewinnen wir frum und êr;
so müget ir den vînden an gesigen,
daz man si tôt siht vor iu ligen
reht alsam di hunde,
bitet ir von herzen grunde
die almehtigen gotheit,
dâ nimmer ze end wirt von geseit.
dar zuo rât ich iu zehant,
ir vâht an seil und an bant
iuwer vich gemeine,
grôz unde kleine.
lât ir dheinez hinder iu bestân!
ir sült tragen und füeren dan
beidiu wîp unde kint
und alle die mit iu sint;
die heizet gâhen gên dem mer.
wir haben gên in niht vil wer.>
dô si moysen vernâmen,
wie schier si all quâmen,
mit vich, mit ros, mit gewant!
diu wîp si nâmen an di hant;
si truogen und triben gên dem mer.
dar nâch kom der heiden her,
und funden dâ niht umb ein grûz.
si riten unde liefen ûz.
dem künig seiten si mær,
daz in dem lant nieman wær,
si wæren all mit ir her
geflohen unz an daz mer.
dô sprach der künic zehant:
< sît si uns habent gerûmt daz lant
und gên dem mer sint gevarn
mit ir vich und mit ir scharn,
sô süll wir zuo in ûf den sant,
sît si uns habent gerûmt daz lant,>
sprach der künic pharaô.
< si habent gevorht unser drô.
wol hin zuo in bî der zît!
wir süllen sehen der juden strît.
si müezen vor uns sinken
und in dem wâg ertrinken,
sô werd wir all vor in vrî,
swie moyses doch ir abgot sî.>
dâ mit daz her îlet bald
von dem land durch di wald,
unz si in kômen sô nâhen,
daz si di juden sâhen.
si sâhen ûf fliegen schiere
der heiden baniere,
und ouch di heiden alle
riten zuo mit schalle.
dô vielen di juden an ir knie.
ir ruof in den himel gie,
wan si all gemeine
ruoften, grôz und kleine:
< herr, hilf uns ûz noeten,
uns wellent di heiden toeten!>
si vielen aber an ir knie.
ir ruof dô gên himel gie,
wan der ruof wart manicvalt:
beidiu junc unde alt
ruoften von allen iren sinnen:
< hilf uns, herr, von hinnen,
lieber, almehtiger got,
daz wir iht werden der heiden spot!>
dô daz di heiden ersâhen,
sie begunden zuo in gâhen
mit grôzer rot und mit her.
di juden fluhen an daz mer.
dô moyses sach ir zagheit,
dô wart im gar leit.
er bat got vil tiuwer:
< herr, gip uns ein stiuwer,
und tuo daz in kurzer frist,
wan der tôt uns nâhen ist!
erzeig, herr, den heiden dîn,
daz wir dîn volc mügen gesîn!
schaff, herr, daz her pharaô
fürht dîn wort und dîn drô,
und daz er wizz, daz dîn gebot
sî nützer dann sîn abgot!
erbarm dich, lieber herr mîn,
und sich an daz volc dîn!
erzeig dîner barmung lieht
und lâ dîn volc verderben niht!
lâ dîn volc bî dir bestên
und lâ dînen zorn ergên
über die heidenischen schar,
die dich niht wellent gar
von herzen erkennen
und dich niht herr nennen!
schaff, daz si dich, herr, erkennent sîn
als wir dich, herre mîn!
daz tuo dû, herr, in kurzer frist,
daz si gelouben, daz niht enist
dhein ander got wan dû ein,
und daz ouch niht sô rein
ist, sô dû, herr mîn,
und daz si des geloubic sîn,
und daz si dich got nennen
und ouch als wir erkennen!
herr, erzeig in dînen gewalt,
daz der grôz ist und manicvalt! und giuz ûf si dînen zorn, daz wir iht werden verlorn. herr, heb dîn heilig hant, daz in dîn gewalt werd bekant.
tuo, herr, daz si dich erkennen
und dich herr schepfer nennen!
schaff, daz ein ende hab ir strît,
und tuo daz, herr, bî der zît,
daz si erkennen dîn gotheit,
dâ nimmer ze end wirt von geseit!>
dô moyses alsô sêre
die götlîchen êre
bat und die juden alle
mit gebet und mit geschalle, bâten si vlîzeclîchen got den vil rîchen, unz si erhôrt diu gotheit, daz im ir kumber wære leit.
des erhôrt er ir aller bet.
sîn stimm mit moysen ret,
daz si fluhen an daz mer
mit ir vich und mit ir her.
daz tet moyses den juden kunt.
si fluhen an der selben stunt
an daz mer gemein;
daz stuont still als die stein.
ez beschuof got, daz ein stec
gie durch das mer als ein wec,
völliclîchen sam zehen klâfter wît.
die heiden mohten dhein zît
an di juden komen niht,
wan got hêt mit den juden pfliht.
der wec gie schôn durch daz mer.
dâ zogten si durch mit ir her,
unz si kômen an daz lant.
die heiden kêrten ouch zehant
nâch der strâzen dâ hin;
daz kom in allen zuo ungewin.
dô moyses di heiden sach,
daz in was nâch in sô gâch,
dô bat er got vil sêr
durch sîn götlîche êr.
er sprach:< almehtiger got,
schaff, daz des tievels abgot
niht an uns werde sigehaft!
erzeig dîn götlîche kraft
und schaff, daz si erkennen dich,
herr, dîn gotheit, alsam ich,
und daz si dîn zeichen sehen,
daz si des müezen verjehen,
daz dhein got sî wan dû ein
und ouch nieman sî so rein.>
dô er daz gebet getet,
gotes stimm aber mit im ret.
si sprach:< var ûz in daz lant!
ein zeichen wirt dir schier bekant:
den heiden geschiht ein herzenleit;
daz sî dir für wâr geseit!>
dâ mit îlten di juden dan
ûz dem mer an den plân.
do si kômen an daz velt hin,
daz dûht si ein schoener gewin.
die heiden strichen allez nâch -
nâch den juden was in gâch -,
unz daz si kômen an den stec
ûf den wîten wagenwec,
der dâ gie durch daz mer,
pharaô mit sînem her.
dô sluoc daz mer zesamen gar,
daz si ertrunken, daz ist wâr.
do di juden daz ersâhen,
dô begundens gâhen
alle wider zuo dem mer,
dô si erhôrten daz starc her
rüefen jæmerlîchen.
ir rüefen kund niht gelîchen,
daz si tâten gemein.
ez möht erbarmen einen stein,
wan si ertrunken mit grôzer nôt.
daz her lac mit jâmer tôt.
des wurden di juden vil vrô
und lobten got von herzen dô
der genâden, diu in was geschehen
von got, des ich muoz jehen.
dô daz her ertrunken was -
wan ir dheiner dô gênas -,
dô wurden in den rîchen
ze künig sicherlîchen
nâch pharaônis zîten
di gern wolden strîten.
swer di wolt erkennen,
der muost si künig nennen.
swer des selben niht entet,
der wart vertriben dô ze stet.
dâ von muost man di fürsten gar
künig nennen, daz ist wâr,
die in dem lande wâren
bî den selben jâren.
dar nâch zogten di juden schôn
in der wüesten babylôn.
do geschach in vor hunger wê,
vor durst liten si jâmers mê.
daz klagt moyses der gotheit.
diu stimm aber zuo im seit:
< sag mir, waz wirrt dem volk mîn?>
er sprach:< si lîdent grôzen pîn;
vor durst und vor hungers nôt
sint si, herr, nâhen tôt.>
diu stimm sprach:< daz wil ich understân -
wan ich in wol guotes gan -,
in kurzen zîten aldâ.
ich wil in geben mannâ
von himel, ein vil guot brôt,
daz in gêt für des hungers nôt.
daz brôt ist alsô gestalt,
daz man dâ bî wirt selten alt.
ez smeckt nâch wilt und nâch zam,
ez ist ein wunnenbernder sâm.
swer sîn iht ezzen sol,
dem ist mit der spîs wol.
rephüener, visch, wiltbræt,
hasen, hüener, guot geræt,
dâ smeckt daz brôt nâch, swann man wil;
da von hât daz brôt wunnen vil.
ez vellet von dem himel ze tal
sam der regen âne zal.>
daz vil himelisch brôt
gienc in dô für des hungers nôt.
swes ein man gelustet ze ezzen,
der ze tisch was gesezzen,
dem was sîn spîs dô bekant
von dem brôt, daz er dâ vant
und im geregent was ze tal
mit einem wunniclîchen val,
reht als ez wær diu selb spîs.
ez smacket als daz paradîs.
den juden gap er ez ze êren,
daz si solden mêren
ir freude gên der gotheit,
dâ nimmer ze end wirt von geseit.
dô hêten si frum und êr,
des dankten si got vil sêr.
si jâhen, si hieten spîse genuoc,
allez des diu erde truoc.
< hiete wir niur wazzer guot,
sô wurd daz vich und unser muot
gefreuwet an der selben stunt,
sô uns daz wazzer wurde kunt.
daz vich wil uns verderben
und vor durste ersterben.>
dô moyses dô erhôrt
der juden klegelîchiu wort,
dô gie er an der selben stunt
und tet ez got von himel kunt.
dô sprach got der reine:
< ich wil mich aber eine
über si erbarmen;
daz tuon ich durch di armen.
nu nim aarônes ruoten ein
und slach dâ mit ûf einen stein,
sô wirt dir wazzers vil bekant;
daz vliuzt dir ûz der steinwant.
dû maht mit dînen sinnen
dhein wazzer anders gewinnen.>
dô dankt er vil sêr
sîner götlîchen êr.
von der stimm er aber schiet,
zuo den juden er geriet.
er gedâht: wie sol ein wazzer rein
immer gerinnen ûz einem stein,
den nimmer dhein man
mit dheinem wâfen niht kan
gar zerbrechent sîn?
sol ich mit einem slegelîn,
mit diser ruoten brechen in?
des hân ich nindert einen sin!
dô sluoc er mit der ruoten dar.
des nâmen die juden war.
dô er den slac hêt getân,
zehant ein starkez wazzer ran
von dem stein hin ze tal,
daz liut und vich über al
gewunnen wazzers genuoc.
in emern unde krüegen man truoc
wazzer, daz was vil rein;
des freuten sich diu jüdlîn klein.
daz vich zuo dem wazzer gie:
dhein jud dâ niht enlie,
er trib ez zuo dem wazzer guot;
des freuwet sich der juden muot. und ouch daz vich freut sich sêr der vil götlîchen lêr.
zehant dô daz moyses ersach,
dô klagt er sînen ungemach,
daz er gezwîfelt hêt dar an,
daz ûz dem stein wazzer ran.
dâ von vorht er got sêr,
er benæm im lîp und êr.
moyses in der wüesten gar
fuor völliclîch vierzic jâr;
daz solt er in vierzic tagen hân gevarn
mit den jüdischen scharn.
daz was gotes urkünt
umb der juden sünt,
daz si im niht wâren gereht.
die herren und die kneht
die fuoren all irre gar
in der wüesten, daz ist wâr.
bî in was kroten und nâtern vil.
..., mucken ich iu wil
nennen und ander slaht genuoc,
die dar zuo wâren alsô kluoc,
daz si den juden tâten leit.
si heckten si mit kündicheit,
daz si in den jâren
geblæt und geswollen wâren.
sô si slâfen solden
und gemach haben wolden,
sô heckt ez si gemeine,
grôz unde kleine;
sô si dann wolden ûf stân
unde zuo moysen gân,
sô wâren si geblæt;
daz was niht guot geræt.
dô in geschach diu grôz nôt,
daz sümlîch lâgen tôt,
dô giengen si zuo moysen zehant.
der wart vil tiuwer dô gemant,
daz er ez tæt durch got
und hulf in ûz grôzer nôt;
daz gewürme wolt si toeten
mit angsten und mit noeten.
des antwurt moyses zehant:
< ir habt iuch in nôt und schant
brâht, dô ir zerbrâcht daz bot
und betet an iur abgot.
dâ von lîdt ir dise swær,
sît iu lieber ist lucifer
dann diu heilig gotheit.
daz wirt iu noch ân mâzen leit.
swie ez dar umb sî gestalt,
ich wil iu zeigen gotes gewalt,
der grôz unde kreftic ist.>
er sazt in für einen list:
er gôz ein nâtern êrîn,
als ez wolt unser trehtîn.
die hiez er ûf machen
mit wunderlîchen sachen
almitten under sîn her.
diu nâter hêt dhein wer
wan daz si dâ hienc;
swer zuo der nâtern gienc
unde sich bestreich dâ mit -
diu nâter hêt einen sit,
daz er dâ von wart gesunt,
swaz im siechtuoms vor was kunt.
si was gemacht mit sölhen listen,
swer sînen lîp wolt fristen,
den geheckt hêt dhein kunder -
daz was ein grôz wunder -,
sô er sich begunde streîchen
mit der nâtern - daz was ein zeichen! -:
swie grôz er geswollen was,
zehant er dô gênas.
dannoch wolden si got
niht behalten noch sîn gebot.
eines tages gie moyses ein
für den vliezenden stein.
dô kom ein stimm zuo im gekêrt,
diu moysen aber lêrt.
diu sprach mit freuden vil schier:
< ginc ûf den berc zuo mir,
der dâ heizet sinaî;
dâ wil ich dir wesen bî.
dâ solt dû zuo mir kêren.
ich wil dir geben ze êren
zwô guot taveln steinîn;
dar an sol geschriben sîn
diu ê und ouch mîn lêre.
der süllens hüeten sêre,
ich mein mîn volc von israhêl,
dâ mit behaltent si ir sêl.>
diu stimm dô von moysen schiet,
als ez ir wille riet.
ûf den berc moyses dô gie,
die alten juden er zuo im gevie
und hiez die jungen komen dar
und sagt in gotes willen gar.
er sprach:< got wil mit êren
uns sîn genâd lêren
und wil uns geben ein ê guot,
dâ mit diu sêl ist behuot.>
des dankten si got sêr,
sîner götlîchen êr.
dô diu red wart verlân
und er wolt ûf den berc gân,
si sprâchen:< lieber herr mîn,
wer sol unser lêrer sîn?
oder wer sol uns rihten,
unsern kumber slihten?>
er sprach:< daz sol ur und aarôn,
di zwên süln iuch rihten schôn
und süln iuch lêrn rechticheit;
daz hân ich in vor geseit.>
dâ mit schiet er von dan.
er begunde ûf den berc gân.
er sprach:< belîbet hie an der stat;
mac ich wærlîch, ich kum drât.>
dô moyses ûf den berc gie,
ein wolken in dâ umbevie
und ouch den berc zehant.
diu gotes genâd wart im bekant.
si bedaht den berc und moysen gar
den sehsten tac, daz ist wâr.
dô moyses dô bedeckt was,
als ich an dem buoch las,
dô sprach er:< herr ân ende,
ich recke dir mîn hende
ûf die genâde dîn!
nû tuo mir dîn hilfe schîn
und lâ, herr, dînen zorn,
wir sîn anders gar verlorn!
gip uns juden die ê,
dâ diu sêl mit erstê.>
an dem sibenten tag ze stet
diu stimm aber mit im ret.
si hiez in von der erde stên
und ûf den berc für sich gên.
ich sag iu, wie er die gotheit sach,
als im diu werlt dar nâch verjach;
des muoz ich wol von schulden jehen,
er mocht ir anders niht gesehen,
wan er die gotheit alsô sach,
diu ûz dem gewülken sprach:
er sach sie in der gebær,
sam si ein fiur wær
ûf dem berg unde brunn;
ez was lieht alsam diu sunn.
ich sag iu für die wârheit,
daz moysen antlütz gemeit
wart lieht als diu sunne
von der gotes wunne,
diu von der gotheit schîn gie,
dô in daz gewülken umbevie.
sô lieht wart nie dhein ougenbrehen,
daz ez moysen möht an gesehen
als völliclîchen als mann ê sach:
sô lieht was sînes schînes dach,
die er von got dô enpfie,
dô er ab dem berge gie; ich kan niht reht wol verstân, wer in dar nâch solt sehen an: sîn antlitz gemeine, daz was lieht und reine.
wan als in die juden sâhen an,
sô dûht ein ieslîchen man,
ez wær ûz dem houbt sîn
gewahsen horn guldîn.
moyses sach die wunn an,
der vil heilig man.
dâ von er ûf dem berg beleip -
wan in nieman dannen treip -,
vierzic tag und vierzic naht,
als im got vor hêt gedâht,
daz er niht az noch tranc;
di wîl dûht in dô niht lanc.
an dem vierzegisten tag sprach
diu stimm alsô zuo im jach:
< moyses, lieber friunt mîn,
nim die taveln steinîn;
der sint zwô, als ich hân geseit,
wan ich bin selb diu wârheit.>
also redet si vil güetlîch
und alsô reht tugentlîch.
< nû hân ich, moyses, dich gewert
des dû ie an mich hâst begert,
wan dû bist mir ein lieber man,
dâ von ich dir wol guotes gan.>
ze den zîten dô was schôn
zuo den juden gegangen aarôn,
wan er hêt des keinen sin,
daz moyses kæm her ab zuo im.
dâ mit di juden bâten schôn;
si sprâchen:< lieber friunt aarôn,
moyses wil niht wider komen,
daz hab wir wol von im vernomen,
wan er liez uns in grôzem spot
und verbôt uns diu abgot.
dâ von sô solt dû uns gewern,
wes wir in hulden an dich gern.>
dô aarôn erhôrt
ir bet und ir wort,
dô hiez er si bringen dar
vingerlîn, fürspan, daz ist wâr,
silbrîn unde guldîn,
so si aller schoenst kunden sîn,
und kleinôt ein michel teil,
und sagt in vor, si gewunnen heil,
daz si ir vil bræhten dar.
si kômen für in mit grôzer schar.
er sprach:< wes ir nû an mich gert,
des sült ir alles sîn gewert.>
dô sprach an ir aller stat
ein jud, den man des tiur bat:
< herr, dich bitet gemeine
daz volc alsô reine,
daz dû in machst ein abgot guot;
daz wellents haben in ir huot
und wellentz froelîch beten an,
sît si moyses hât verlan.>
des antwurt in dô aarôn,
er sprach:< ich heiz in schôn
ein abgot rennen,
des namen wir erkennen,
wan ez muoz werden wolgetân,
ob ich gotes willen dar zuo hân;
des werd wir innen in kurzer frist,
ob ez im liep und guot ist.>
dô hiez er bald bereiten,
einen oven eiten
und warf diu kleinôt dar in;
daz dûht si ein schoener sin.
dô ez alz ze samen ran,
dô sâhen si ez froelîch an,
wan dâ zwei kalp rôt
wurden von ir kleinôt;
des wurdens herzenlîchen vrô.
arôn gie zuo ur dô
und nam in bî sîner hant
und wîset in dô zehant
dâ diu kelber wâren.
do begunde ur gebâren,
sam er ân sinn wære;
er sprach:< ir trugenære,
habt ir den reinen got verlân
und welt diu kelber beten an?
des müezt ir komen in grôz nôt;
sêl und lîp muoz ligen tôt.>
dô aarôn die red vernam,
vil bald er zuo den juden quam
unde klagt daz leit sîn.
< ich klag iu, daz daz kalp mîn
und daz iur mit spot stât.
ich sag iu waz ur gesprochen hât:
er sprach: « zwiu sol uns diser spot
an unserm verfluochten abgot? »
diu red mir missevallen hât.
verfluocht in hie an diser stat
und werfet speicheln ûz dem munt
ûf in tûsent tûsent stunt,
sô vil genuoc, sô sêre,
daz er verlies sîn êre
und sîn leben müez lân;
er hât vil übel an uns getân.>
zehant wart geworfen dar
diu speichel ûz dem mund gar
sô oft hundert tûsent stunt
gie ûz drîzic tûsent munt,
daz ein bach dâ von ran;
dâ von er wart daz leben ân.
die red hât mir tân bekant
ein pfaff, der ez geschriben vant,
der ist genant friderîch,
ze bêheim sitzt er sicherlîch.
er ist vil gar gewær,
ze wonawicz ist er pfarrær.
nû lâz wir die red stân.
der ez allez weiz und kan,
der weiz ouch die wârheit wol,
wan er ist genâden vol.
er ist diu wârheit und daz lieht,
vor im ist verborgen niht.
nû lâz wir die red stân
und grîfen wider zuo moysen an.
dô er ab dem berg gie
und in diu gotheit verlie,
dô sach er daz die juden blint
heten gemacht ein kalp sint.
ûf einer siul sach er ez stân
und sach daz si ez bâten an.
daz was im leit und ungemach.
wider di juden er dô sprach:
< ôwê! daz ir ie wurdet geborn,
ir müezet dulden gotes zorn!>
alsus er wider si verjach.
ûz grôzem zorn er aber sprach:
< sagt mir, unsæligiu diet,
wer iu ditz goukel riet?>
si sprâchen:< daz hât getân arôn.
der hiez uns komen für in schôn
und hiez uns bringen mit uns dar
vingerlîn, fürspan, daz ist wâr,
silbrîn unde guldîn,
sô si schoenst mohten sîn,
und kleinôt ein michel teil,
und jach, dâ von gewunn wir heil.
dô wir si brâhten dar
und er ir aller nam war,
dô hiez er bald bereiten,
einen ofen eiten,
und warf diu kleinôt dar in.
daz dûht in ein guot sin.
dô ez allez ze samen ran
und er daz sach mit ougen an,
daz zwei kelber rôt
wurden von den kleinôt,
dô nam er urn an die hant
unde wîst in dô zehant
dâ diu kelber wâren.
do begund ur gebâren,
sam er ân sinn wære.
er sprach: « ir trugenære,
habt ir den reinen got verlân
und welt ir kelber beten an?
des müezt ir komen in nôt,
sît ir brecht daz gotes gebot. »
dô aarôn die red vernam,
zuo den juden er quam
und klagt in über den gesellen sîn
und sprach: « ur der geselle mîn,
der hât vil übel an uns getân;
daz sol im nimmer wol ergân!
er giht, wir haben gemacht spot
und haben gemacht ein abgot
ûz disem kalb, daz vor uns stât;
diu red mir missevallen hât.
nû werf wir speichel ûz dem munt
ûf in tûsent tûsent stunt,
so genuoc und sô sêre,
daz er verlies sîn êre
und sîn leben müez lân;
er hât vil übel an uns getân. »
zehant wart geworfen dar
diu speichel ûz dem mund gar,
daz er den tôt dâ von nam
und niht mêr zuo der siul quam.
daz was im ein grôz nôt,
von der speichel leit er den tôt.> den er doch ungern leit von den juden, als ich hân geseit.
dô moysi wart bekant
diu red, daz er vant
aarônes gesellen tôten
und alsô gemarterôten,
dô wart er trûric und unfrô.
zuo den juden sprach er dô:
< wie hân ich ur verlorn!
an iuch ist mir unmâzen zorn!
von zweier hande sachen
muoz mîn herz krachen:
diu ein ist, daz ur ist tôt.
dannoch hân ich ein groezer nôt,
daz ir got alsô habt verlân
und betet ein rôtez kalp an.
iu hêt got ein ê gesant,
der vil süez heilant:
wie habt ir mir verkêrt
und iuch selber geunêrt!
dâ von wil ich mich rechen,
di taveln wilich zerbrechen.
nû sît fürbaz all blint,
sam den diu ougen verbunden sint!>
er nam die taveln alsô rein
und sluoc si ûf einen stein,
daz si zerbrast zehant.
daz kalp er in dem fiur brant.
die juden sâhen sînen zorn.
er sprach:< wærlîch, ir sît verlorn!>
dô lobt ir ieslîcher stæt,
daz er ez nimmer mêr getæt.
dô sprach moyses zehant:
< mir was von got daz bekant,
unde was sîn ouch gewis,
er fuort iuch in daz lant repromissionis.
daz kan ich für wâr sagen,
ez wær geschehen in vierzic tagen.
daz hât verworht iuwer lîp,
ich meine iuch, man und wîp>.
dô si erhôrten sîne drô,
si wurden trûric und unfrô.
si bâten in vil stæte,
daz er got tiuwer bæte,
daz er sîn güet kêrt zuo in;
si wærn gewesen âne sin.
er sprach:< des entuon ich niht,
mîn gebet ist gên im enwiht,
wan ich weiz daz für wâr,
daz er ist zornvar.>
die rede west wol diu gotheit.
der juden sünde was im leit.
des muosten si gemeine
hunger lîden eine
in der wüesten, dâ si wâren
bî den selben jâren.
dar nâch kom ein engel gegân
dâ er den frumen man sach stân;
zuo im kom er sô lîse
ûz dem paradîse.
er sprach:< moyses, gotes kneht,
erkennest dû die juden reht,
die daz kalp bâten an?>
dô sprach der getriuwe man:
< nein ich, zwâr ich erkenne ir niht.
ez ist geschehen ein geschiht,
die sage ich, lieber engel guot.
des freut sich lîp unde muot,
daz mich got gerochen hât
an in umb etlîch missetât.
die wil ich dir nennen,
daz dû si mügest erkennen.
daz sint di ur, dem reinen man,
gar übel hânt getân.
die habent erliten den tôt
mit jâmer und mit nôt,
wan ich sîn got erbeten hân;
dar umbe hât er ez getân. si hêten êrlîchen sit, dâ woldens sîn behalten mit.>
er sprach:< nû tuo, als ich dir rât:
heiz di juden alle drât
îlen vil sêre
in gotes selbes êre
zuo dem wazzer dâ ez ist,
sô sihst dû seltsænen list.
heiz si trinken daz wazzer rein,
beidiu grôz unde klein.>
daz wart vil schier dô getân,
si muosten zuo dem wazzer gân;
si trunken dâ den ursprinc.
da geschâhen seltsæniu dinc.
swer daz kalp hêt gebeten an,
dem sach man vor dem munde stân
einen bart fiuwerrôt,
als im daz zeichen gebôt. vor roete was er guldîn, daz wolde unser trehtîn.
dô daz der engel ersach,
ûz zorn er dô sprach:
< verfluochet müezet ir sîn,
sît ir daz rôte kelbelîn
habt ane gebeten âne nôt!
dar umbe müezt ir ligen tôt.
dhein untriu wirt niht verspart,
daz ist hie schîn an dem bart.>
moyses sprach:< ich bite gern
got, ob er mich wil gewern;
ich fürhte aber des sêre,
ir behalt noch niht mîn lêre.>
dar nâch vil schier daz geschach,
daz gotes stimme wider in sprach:
< ginc ûf den berc zuo mir!
dâ wil ich aber sagen dir,
wie dû die juden lêrest
und ir unreht verkêrest.
daz sihest dû schier in kurzer zît,
ob si noch lâzen irn boesen strît.
dâ von solt dû gâhen,
wellest dû von mir enpfâhen
zuht und reht lêre;
daz unreht ich verkêre.>
dô moyses die rede vernam,
wie schier er dô gegangen quam
zuo den alten juden dô!
er sprach:< ir sült wesen frô!
got wil uns rehte lêre geben,
dâ süll wir nimmer wider streben,
wan ir sült sîner lêre
volgen alsô sêre,
sô mac iu nimmer missegân,
welt ir got wesen undertân.
ich wil iuch biten an diser stat
durch got, der uns beschaffen hât,
daz ir niht mêr deheinen spot
rihtet mit iuwerm abgot,
wan ez verbiutet got sêr.
dâ von sült ir im dhein êr
erzeigen ze deheiner zît,
oder got iu micheln smerzen gît.
ir sült gedenken dar an,
waz iu got liebes hab getân,
dô er iuch durch daz mer hiez
fliehen und ertrinken liez
pharônem den künic rîch,
mit im di heiden alle gelîch.
des sült ir danken sêre
sîner götlîchen êre.
ir sült gedenken dar an,
daz wider in nieman niht enkan,
und daz ouch elliu künicrîch
im wartent wærlîch.
himel, erde und daz paradîs
wartet sîner götlîchen wîs.>
dô lobten si im vil sêre,
daz si nimmer mêre
sîn gebot wolden übergân;
si wolden in sînem gebet stân.
dâ mit er ûf den berc gie.
diu wort er in sîn herze vie.
zehant lêrt in diu zehen bot
der rein, der lieb, der süeze got.
er sprach:< vernim waz ich dir sag
hiute hie an disem tag!
daz ich dir sage, daz solt dû lêrn
mîn volc sol sich niht verkêrn.
si süln an beten einen got
und lâzen varn ir abgot.
daz ist daz êrste gebot mîn.
daz lâzen in enpfolhen sîn.
sô sage ich, wie daz ander stât:
man sol niht sweren, daz ist mîn rât,
bî got deheinen meinen eit;
tuont si des niht, daz wirt in leit.
sô ist daz dritte gebot mîn,
daz man im lâze enpfolhen sîn
die vîr, die ich geboten hân,
daz weder wîp noch man
die vîr iht zerbreche
noch dhein verboten wort spreche.
sô ist daz vierde gebot mîn,
daz man im lâze enpfolhen sîn -
ein ieglîch mensche, als ich im sag -
alle zît und alle tag
vater und die muoter sîn.
daz ist daz vierde gebot mîn.
man sol si êren ze aller zît.
daz gebot in nâhen lît.
sô lêr ich daz fünfte gebot,
wan ich bin ein rehter got,
der dich rehte lêren sol;
dîn herze ich erkenne wol.
dâ von sô sage dem volk mîn,
daz si in lâzen enpfolhen sîn,
daz si mit deheinen noeten
deheinen menschen ertoeten.
daz sehste gebot ist sô gestalt,
er sî junc oder alt,
er sol sîn in rehter fuor
und sol lân sîn überhuor.
tuot er des niht, dâst missetât;
mîn gebot er übergangen hât.
daz sibent gebot ich nennen wil,
dar an lît unêren vil;
des wil ich dich niht verheln.
dhein mensche sol dem andern steln.
nimt ez im iht, dâst missetât;
mîn gebot er übergangen hât.
daz aht gebot nieman wol stât,
des sol mîn volc haben rât.
swie liebe im friunt und mâge sî,
er sol der bôsheit wesen frî,
daz er durch liebe noch durch neît
iht enswer deheinen eit,
wan er mich dar zuo nennen muoz.
dâ von sô wirt im nimmer buoz
der sünden, der er begangen hât
mit valschen eiden, dâst missetât.
dâ von er duldet mînen zorn.
wærlîch, sîn sêle diu ist verlorn!
daz niunde gebot ich nennen wil,
des pflegent leider liute vil.
daz selbe got verboten hât.
er giht, ez si grôz missetât
und unrehtiu fuore
swer mit valschem huore
zuo eines mannes konen gât
des sêle werde nimmer rât.
alsô giht got der rîche,
swer dar an sicherlîche
erfunden werde, daz sî niht guot;
der sêle er grôzen schaden tuot,
welle er sich niht bekêren
von den sünden zuo den êren.>
niht lenger wil ich gedagen,
daz zehent gebot wil ich sagen,
wie daz got selbe lêrte,
daz man dâ von kêrte.
er sprach:< ich wil iuch lêren,
daz nieman niht sol kêren
weder an wîp noch an man,
daz in niht süll gehoeren an;
weder rinder noch diu swîn,
weder wîp noch töhterlîn,
hiuser noch der acker guot:
man sol ez lâzen ûz dem muot.
ein ieslîcher sol daz sîn hân,
daz in ze reht gehoer an.
tuot er des niht, ez übel stêt,
mîn gebot er wærlîch übergêt.>
dar nâch got der rîch
sprach:< nû hân ich sicherlîch
dir diu zehen bot geseit;
swer diu zerbricht, daz wirt im leit.
da von lâz ez dir enpfolhen sîn!
ginc, sage ez dem volk mîn!>
dâ mit er ab dem berge gie
zuo dem volk, dâ er ez lie.
er sprach:< ir juden gemein,
unser herre got der rein
hât iu diu zehen gebot gesant
von himelrîch, der heilant;
diu sült ir haben in iuwer pfleg
und behalten alle weg.
tuot ir des niht, ez wirt iu sour,
über di sêl gêt iu ein schour.
und ist, daz ir daz niht gemein
behalt, sô werdet ir unrein.
dem hôhen got sî ez gekleit,
daz iu diu helle ist bereit,
diu ê iu niht beschaffen wart;
dâ von der himel ist iu verspart.
ich rât, ir lât noch iuwern spot
und behaltet noch diu zehen gebot,
diu iu got bî uns hât gesant,
der vil süeze heilant.>
dô lobten si im bî got,
si wolden leisten sîn gebot.
moysen bâtens einer bet,
der wurden si gewert ze stet,
daz er ez durch irn willen tæt
und got vlîziclîchen bæt,
daz er in ein fleisch tæt bekant,
daz si griffen mit der hant.
dâ mit gie moyses unde bat
got, der in beschaffen hât.
dô rief ein stimm:< wes wil dû gern?>
er sprach:< dû solt mich gewern
des dîn volc gert an dich;
des solt dû, herre, gewern mich.
si sprâchen, in wurd nie sô wol
noch sô gar freuden vol
noch sô gar hôchgemuot,
sô dô man in sazt zuo der gluot
grôz heven, kezzel vol -
sît wurde in nimmer mêr sô wol! -
mit guotem fleisch und mit krût;
des âzen si vol ir hût.
alsô giht wîp und man,
ich habe si gefüeret dan
in die wüesten und in daz lant,
dâ in niur hunger sî bekant.>
dô sprach ez got, der reine man:
< dû solt zuo in hin wider gân,
und heiz si ûz gên an daz velt;
da gewinnent si schoenen gelt:
von gefügele schoene spîs
gewinnent si ein paradîs.>
dô moyses die wârheit
den juden vor geseit,
dô wart von alten und von jungen
an daz velt gedrungen,
wan ez kômen dar gemeine
grôz unde kleine.
dâ funden si vor in stân
und ûf dem velde gân
rephüener, brâchvögel âne zal
ûf dem velde über al
und ander vogel vil,
daz ich si niht nennen wil;
die wârn sam die trappen grôz.
di juden des niht verdrôz,
si truogens gên dem fiur hin;
daz dûht si ein guot gewin,
wan si hêt got berâten;
si hiezen in sieden und brâten.
alsô diu spîs bereitt wart,
dô wart niht lenger gespart,
si æzen alsô freislîch
und alsô reht unmæziclîch,
daz ez in zem mund her ûz ran.
dannoch woldens niht enlân,
si æzen vil und genuoc.
swie vil man spîs für si truoc,
die wurden all frezzen;
des kan ich niht vergezzen.
moyses wart von herzen vrô
und lobt got von himel dô,
daz si diu abgot hêten lân
und bâten got von himel an.
dâ von wurdens êren vol
und gevielen hern moyse wol.
er bat, daz si diu zehen gebot
behielten schôn, als lieb in got
wær, und liezen ez stæt
und fürbaz dheiner sünde tæt.
dâ mit kêrt er von der stat,
als in dô sîn herz bat,
und fuort si nâch des buoches sag
vierzic jâr in sîner klag
in der wüesten, als man sagt.
ze allen zîten er daz klagt,
daz si daz gebot heten übergân;
dar umb er dick riu gewan.
er mant si dick unde sprach,
sô er si gebâren sach
nâch dem heidenischen sit:
er sprach:< ir schendet iuch dâ mit,
daz ir niht envolget got.
da von werdet ir der engel spot;
wan got enbôt iu bî mir:
er sprach: « sag in, ich well schier
si mit dir bringen vil gewis
in daz lant repromissionis.
daz sol in vierzic tagen ergân. »
als ich iu vor gesagt hân,
daz wær al dâ geschehen,
des muoz ich von der wârheit jehen.
nû welt ir niht der gotheit
volgen, daz ist mir leit.
dâ von sô fürcht ich sêr,
ir verlieset frum und êr.>
dô lobten si im stæte,
daz ez dheiner tæte
nimmer mêr, di wîl er lebt;
wider got ir dheiner strebt.
er sprach:< gedenket an die tât,
wie iuch got beschaffen hât
und waz er iu êren hab getân,
der vil heilig man.
er nert iuch von den heiden,
die iuch wolden scheiden
von dem leben gemeine.
daz understuont der reine.
er gap iu guot mannâ,
und schuof, daz guot wazzer iesâ
von einem herten stein vlôz
und daz ez lûter dâ von schôz.
des dankt ir im mit güet niht;
dâ von iu noch vil wê geschiht.>
des antwurt im gemeine
beidiu grôz und kleine,
si wolden gotes willen begân,
beidiu wîp unde man.
dâ mit her moyses von in trat,
als in sîn herz dô bat.
von den juden an daz velt
gie er schôn ûz sînem gezelt.
dâ vant in schôn ein engel rein
stên alters ein.
der engel grüezet in dô schôn.
zehant dô neic er im ze lôn.
er sprach:< sihest dû den berc dort stân?
dâ solt dû bald ûf gân,
und sich dar ab in daz lant;
dâ wirt dir guot bekant,
wan ez dir got enboten hât.
ginc balde, ê ez dir werd ze spât.>
mit der red huop er sich dar.
des wart dhein jud gewar,
als er ûf den berc gie;
her ab kom er lebentic nie.
der engel sprach:< nû bis gewis,
ich zeig dir terram repromissionis;
daz lant, daz dir got gehiez,
daz er dich dar în liez,
daz ist daz lant, daz hie stât.
si mügen dar niht komen drât,
daz wil ich dir künden.
si habent mit ir sünden
daz lant verworht gemeine,
grôz und ouch kleine.> - -
als ich von im gehoert hân,
moyses kom nie lebendic dan.
sîn grap weiz dhein judenkint,
unde wart nie funden sint.
die meister habent mir verjehen,
ez sî alsô geschehen;
alsô habent si mir geseit
für die ganzen wârheit,
daz beidiu wîp unde man
beten moysen an
noch mêr dann die gotheit;
alsô habent si mir geseit.
dâ von muost sîn leben zergân.
als ich von im gehoert hân,
juden, kristen, heiden
kunnen niemen bescheiden,
wie moysi sîn dinc sî ergangen;
ob in der engel hab gevangen,
oder ob er noch lebentic dâ sî -
wær daz, dâ wær grôz wunder bî -,
oder ob er sî gefüeret dan,
der vil heilig man.
ez weiz nieman, wâ sîn grap sî,
wan dhein mensch was dâ bî.
nû lâz wir sîn got pflegen
und lâzen moysen under wegen,
wan got der weiz zwâr
lebentic und tôt gar.
wie lang er lebt, dâst mir bekant,
wan ich ez geschriben vant:
daz sag ich iu für wâr,
er lebt zweinzic und hundert jâr.
dô moyses alsô wart verlorn,
wan in got dar zuo hêt erkorn,
daz er hin wider kom niht mêr,
des trûrten di juden sêr
und hêten alsô grôz klag
nâch der korôniken sag,
daz irr klag sô gelîch
nie wart sô gemeineclîch.
ez wart sô freislîch ir klagen:
ieslîcher hêt sich selben nâch erslagen.
dô daz vernam der engel hêr,
zuo den juden sprach er:
< gehabt iuch wol umb die geschiht;
moyses kümt her wider niht.>
dô sagten di alten:< herr, wer
sol uns geben reht lêr?>
< josuê, der guot man,
der sol hie bî iu stân
und sol iuch lêrn reht sit,
dâ ir iur sêl behaltet mit.
moyses kumt her wider niht;
dâ von iur biten ist enwiht.
josuê sol iuch füeren dan,
wan iu got selb der êren gan.
ich sag iu zwâr,
ir komet niht all gar,
des sît von mir gewis,
in terram repromissionis,
wan zwên süllen iur dar komen -
die red hân ich von got vernomen -,
niur kaleph und josuê
und anders niemê.>
alsô hât man mir geseit,
die meister, für die wârheit.
an den buochen habent si ez gelesen,
des sült ir gar gewis wesen.
doch habent si einen strît:
di juden jehent, bî der zît
kom ir hundert vil gewis
in terram promissionis -
die wærn di jüngsten under in,
daz ist ir lêr und ir sin -
und iriu wîp gemeine,
grôz unde kleine;
von den selben sint si bekomen.
alsô hân ich von in vernomen.
dar nâch vant ich geschriben stân,
daz trucken was der jordân
bî den selben zîten,
beidiu nâhen und wîten.
ich hân ouch an dem buoch vernomen,
des bin ich gar ze end komen,
daz ze den zîten diu sunne
stuont mit grôzer wunne
zwên tag stille,
daz was gotes wille,
und dar zuo zwô naht,
als im got hêt gedâht.
dar nâch den êrsten künic got hiez
werden den er den juden liez
zuo einem künig bekant,
der wart saul genant.
der enpfie di êrsten wîch zwâr:
daz sag ich ân zwîfel gar,
daz samuel der prophêt
zuo im grôz liebe hêt
und wîht in mit dem öl guot,
als man hiut die künig tuot.
daz tet ein wîssag wol bekant,
der was samuel genant;
der was got ein lieber man,
für wâr ich daz gesagen kan.
der engel zuo dem selben sprach:
< dû solt wenden ungemach
under den juden allen:
lâ dir missevallen
swâ die unreht leben
unde wider got streben.
sît ir ist aber worden vil,
ir unreht vor in niht enhil.
send ez ân widerstrît
für got den lieben, des ist zît.
dar umb bin ich zuo dir gesant,
daz ich dir liut unde lant
enpfelhen sol an dirre stunt,
und tuo dir noch mêr êren kunt,
daz dich der wîssag samuel
wîhen sol drât und snel
mit dem öl der heilicheit;
dar zuo sol er dir sîn bereit.>
dô vie er samuel bî der hant
und fuort in dâ er saulen vant
und gap im dô ein wisenthorn -
daz lie her saul âne zorn -,
daz muost vol öles sîn.
< saul, lieber friunt mîn,
dâ wirst dû schôn gewîhet mit
zwâr nâch der künige sit,
di nâch dir künftic sint zwâr
in der jüdischen schar.>
samuel wîht in zehant.
er nam daz horn in die hant
und gôz ez ûf daz houbt schôn.
dar nâch sazt er im die krôn
ûf daz houbt, daz ist reht.
er gewan mangen kneht
unde mangen dienær,
die im niht wârn unmær.
dar nâch er gewaltic wart.
sîn guot er nieman verspart.
er gabz durch êr und durch got
und ahtet niht gotes gebot.
daz was der gotheit ungemach.
zuo einem engel si dô sprach:
< sag saul, dem boesen künig mîn,
daz er schier süll gescheiden sîn
von dem künicrîche,
daz wizz sicherlîche,
umb sîn grôz bôsheit.
zwâr ez muoz im werden leit!>
der engel kom zuo im gegân.
er sprach:< dû wunderboeser man,
wie hâst dû got der triuwen
gedankt - ez muoz dich riuwen! -,
daz er dich hiez wîhen schôn
und ûf setzen dir die krôn!
wil dû im des niht danc sagen,
zwâr dû wirdest erslagen.
sô sint dîn tag ûz gezelt:
bî dînen tagen wirt erwelt
ein ander künic schône,
der treit vor dir die krône.
er wirt gewîhet, daz ist reht,
und wirt geheizen gotes kneht
unde gotes künic zwâr;
dîn rîch wirt im gar.>
der red aht saul kleine.
sîn herz was unreine,
wan er hêt grôzen gewalt,
sîn drô was manicvalt.
daz macht dô sîn wertlîchez guot,
daz er gewan starken übermuot.
dar nâch ein heiden kom gevarn,
allez bî den selben jârn.
mit einem grôzen her
was er gevarn an daz mer,
wan er hêt des vesten muot,
daz er ez durch dhein guot
lieze, er toett di juden gemein,
wîp, man, grôz und klein.
dô des her saul wart gewar,
dar zogt er mit sîner schar
an daz wazzer gegen im.
er hêt des vil guoten sin,
daz er sich wolt der heiden wern
und wolt si mit kolben bern.
dô die heiden sâhen
die juden zuo in gâhen,
do besaztens den vurt des wazzers dô,
daz si niht vorhten der juden drô.
alsô tâten die juden in.
si hêten beid grôzen sin.
dô lagen diu her beide,
ieslîchez ûf der heide.
zwischen in ein wazzer ran.
diu her lâgen ûf dem plân.
zesamen mohten si niht.
diu sæld hêt mit in beiden pfliht.
und wær des wazzers niht gewesen,
vil lützel wær ir dâ genesen;
der juden und der heiden,
der wær vil gescheiden
von leben und von guot gar;
des nam ein engel vil wol war.
dar nâch in kurzen stunden
einen list heten si funden,
die juden und die heiden,
daz si sich wolden scheiden
ân schaden und ân strît
an der selben zît.
der heiden künic sprach zehant:
< wir ligen übel ûf dem sant,
daz wir niht vehten einen strît;
ez wær nû bêdenthalben zît.
wes süll wir hie vaulen?>
einen boten santens saulen.
er sprach:< sag dem künic hin,
daz er hab an mir gewin
und mich hie vertrîbe;
ungern ich hie belîbe.
des süll wir beid strît wegen
mit swerten und mit kolbenslegen.>
der bot reit balde dan,
dâ er saulen vant stân.
er sprach:< künic, dir tuot bekant
mîn herr ûz der heiden lant,
wes er dâ sülle bîten,
daz ir niht wellet strîten
und in niht über lâzen welt?
ir habet doch mangen helt.>
saul dô ûz zorn sprach,
wan im diu red was ungemach:
< und hiet ich halp als grôzz her,
ich slüeg di heiden über mer,
des ich leider niht enhân;
dâ von ich im niht strîtes gan.
sag im, zuo disen zîten
enmüg ich niht gestrîten.>
dâ mit reit der bot dan
und sagt dem heidenischen man -
vil reht er im die botschaft seit.
daz wart dem heiden vil leit.
er sant nâch sînem râte,
daz was des nahtes spâte;
er sprach:< nû râtet all mîn man,
wie wir die juden grîfen an.
die wellent hie niht strîten,
si wellent lenger bîten.
daz hât mir mîn bot geseit,
daz ist mir unmâzen leit.>
dô sprach ein heiden under in:
< herr, vernemt mînen sin:
wir ligen hie niht wol,
daz velt ist allez mucken vol,
die wellent uns hie verderben,
ros und liut ersterben.>
der künic dô ûz zorn sprach:
< wir lîden grôz ungemach;
daz wil ich zwâr understân.>
einen boten hiez er für sich gân.
< nû sag dem künig botschaft,
sît er müg mit herschaft
mit mir niht gestrîten
unde gegen mir rîten,
daz er im kiese einen man,
der mit kampf gebâren kan
und der wol sî ûz erwelt
und für einen helt gezelt.
des selben ich sin und muot hân.
ich wil welen einen man,
der mîn volc kunne bewarn
vor den jüdischen scharn.
bot, dû solt im mêr sagen
und der wârheit niht verdagen,
ob im sîn got der êren gan,
daz er mir gesiget an - -
des ich mînen got getrou niht,
wan der juden got ist enwiht;
mahmet der lieb got mîn,
der muoz über di juden sîn
immer di wîl ich daz leben hân,
wan ich im gesige an.>
der bot dô niht lenger beit,
zehant er von dannen reit.
an daz wazzer kom er geriten.
dô wart niht lenger gebiten,
man fuort in über an den griez.
der selb bot des niht enliez,
ûf sîn ros er dô saz,
sîner botschaft er niht vergaz.
er begund vast gâhen,
daz er begunde nâhen
dâ daz her gemein lac
und des der künic saul pflac.
dô er daz her ane sach,
nû mûgt ir hoeren, wie er sprach:
< wer zeigt mir des küngs gezelt,
wâ ez geslagen sî ûf daz velt?>
die red erhôrt ein rennerlîn,
sîn tugent moht niht groezer sîn.
er sprach:< wol dan mit mir!
ich bring iuch vil schier
dâ ir vindet sitzen schôn
den künic saul mit sîner krôn.>
der bot für den künic gie.
vil lieplîch er in enpfie.
der bot sprach:< künic guot,
dû solt niht haben swæren muot.
swaz dir mîn herr enboten hât,
daz künd ich dir an diser stat.
er enbiutt dir sicherlîche,
der werde künic rîche,
daz du einen man erkiesest schier.
daz selb wil er gegen dir
erkiesen, daz di zwên man
einen kampf vehten ân wân,
und daz diu her ligen still;
daz selb ist mînes herren will.
swaz dîn will nû sî dar an,
daz selb solt dû in wizzen lân.
ich sag dir ân missetât,
wie mîn herr gesprochen hât.
daz sol ich dir für legen,
dâ solt dû, herr, niht wider streben.
er spricht, welich kempf dem andern an
gesiget, daz im sî undertân
daz selb her gemeine
ân der künic eine.
ist daz der will dîn?> sprach der bot.
< jâ,> sprach saul,< sam mir got,
ich lâz mich niht betrâgen,
mînen rât den wil ich frâgen.>
zehant her saul sant drâte
nâch sînem næhsten râte
und sagt in diu mære,
wie im enboten wære.
daz dûht si all guot getân.
< sît wir in niht ze strîten hân,
sô ist ez uns daz best,
wir gewinnen einen kempfen vest.>
also jâhen si gemeine,
grôz unde kleine.
dô der künic den rât
erhôrt, dô sant er drât
nâch dem boten, daz er quæm
unde sîn rede vernæm.
dô er dô für in gie,
< dû solt dich niht sûmen hie,>
sprach der künic rîche;
< ich sag dir sicherlîche:
waz mir dîn herr enboten hât -
daz ist mîn bet und mîn rât -,
ich wil mich dar an sûmen niht,
swaz halt mir dar umb geschiht.>
urloup er von dem künig nam,
als sînen zühten wol gezam.
er kêrt dannen drâte,
er vorht, ez wurde spâte.
dô der heiden hêt vernomen,
daz der bot was komen,
dô sant der heiden drâte
nâch sînem öbristen râte.
er sprach:< lieber rât mîn,
nû tuot an mir iur triuwe schîn,
wan ez mir engstlîchen stât.
ich fürht, wir verliesen drât
beidiu lant, liut und guot,
dâ von ich hân trûrigen muot.>
dô sprach der werde rât sîn:
< nein, lieber herr mîn,
habet einen vesten muot.
wir gewinnen iu ein kempfen guot,
der in wol mac gesigen an,
wil uns daz abgot bî gestân.
wir süllen nemen den risen guot,
sô wirt gefreuwet unser muot;
golyas ist er genant,
ze velde gar ein wîgant.
er ist sô starc und sô lanc,
und tuot er ieman einen swanc
mit sîner stangen îsnîn,
dem gêt ez an daz leben sîn.
ez wart sô starc nie dhein man,
er möht im wol gesigen an.
des solt dû dich gehaben wol,
wan unser lîp wirt freuden vol.
ein brünnen gît im diu frou mîn,
diu nimmer bezzer möht gesîn.
dar zuo hât er ein îsenhuot,
der ist von stahel alsô guot,
daz ûf ertrîch dhein man
sô vestes huotes nie gewan.
dâ von sô lâ dîn sorgen,
dû wirdest gefreut morgen.>
dar nâch di künig beide
gâben triu und eide,
daz si di kempfen beide
bræhten ûf die heide.
dô golyas wart bereit
in harnasch und in wâpenkleit,
dannoch stuont saul in trûren gar
unde west ouch niht für wâr,
wer sîn kempf moht sîn.
er sprach:< vil lieber trehtîn,
got von himelrîche,
erbarm dich sicherlîche
über die juden gemeine,
wan wir alterseine
dienen dîner gotheit.
dâ von sol dir wesen leit
swaz den juden wirret
und si an freuden irret.>
er sprach:< lâ dich erbarmen
die rîchen und die armen;
des bitent dich die juden gemein,
beidiu grôz unde klein.>
dô saul alsô di gotheit bat,
dô hiez er an der selben stat
einen rüefer ûf stân
und ûf ein hoech für in gân.
der rüefer tet in dâ bekant,
er sprach:< mîn herr iuch tiur mant,
ir helft im sîner êren,
ob sich diu müg gemêren,
wan des getrout er iu allen wol,
er werd von iu freuden vol.
noch tuot er iu mêr bekant:
die heiden ûz der heiden lant,
die wellent einen kempfen hân;
sî ieman der den well bestân,
den wil mîn herr rîchen
und wil im sicherlîchen
sîn tohter geben zehant
und gesiget er an dem wîgant.
des sweret er im mangen eit,
wan im wær von herzen leit,
daz dhein jüdischer man
wær den heiden undertân. sô müest wir lîden von in spot und schaden. nein, vil lieber got! wir getrouwen dîner gotheit wol, wir werden von dir freuden vol.>
dannoch ruoft er mêre:
< sî ieman der sîn êre
well mêren, der sol her für gên,
ob er den kempfen well bestên,
der für di heiden vehten sol.
gesigt er, so ist er immer vol
freuden, êr und wunne.
ein juncfrou sam diu sunne
gît man im an den arm schôn.
daz ist ein wunniclîcher lôn,
daz er sol minnen sicherlîch
des werden küniges tohter rîch.>
dô diser ruof wart getân,
nieman sach dheinen man
gên für des küniges gezelt,
daz geslagen was ûf daz velt.
dâ was ouch manic helt,
der dheiner was dar zuo erwelt,
daz er di jungen küniginnen
wolt umb ditz kempfen minnen,
wan disen risen golyam
nieman mit kampf wolt bestân.
künic saul leit nôt und arbeit,
wan im was vil leit,
daz er niht kempfen moht hân.
sîn tohter hiez er für sich gân.
er sprach:< seht an die schoenen meit,
wie si mit tugent sî gekleit!
swer die minnen sol,
der mac wesen freuden vol.
seht an ir ougen lôse,
ir mündel als diu rôse,
ir lîp gestalt wol ze vlîz,
ir wengel lieht, ir helsel wîz!
seht an ir lieplîch lachen,
daz kan wol freude machen!
si ist vil edelîch gestalt,
ir tugent diu ist manicvalt.
ez möht wol ein biderb man
den kempfen hie durch sie bestân.>
diu juncfrou was minniclîch,
ir kleit was unmâzen rîch.
der künic sprach:< schoeniu tohter mîn,
got müezest dû enpfolhen sîn!
ist ieman hie, der dise jugent
mit kampf gewinn und ir tugent,
dem wil ich geben guotes vil,
daz ich gern mit im teilen wil,
die wîl mir sîn got gan.
sî ieman der êr well hân
mit disem wunniclîchen lîp,
ôwê! welch ein schoen wîp
er an dir immer haben sol!
sîn lîp wirt ganzer freuden vol.
dû hâst guot über elliu wîp.
sî ieman der nû sînen lîp
well wâgen durch di tohter mîn,
des wîp muoz si ân zwîfel sîn.>
waz half sîn sprechen, sîn sagen?
si begunden all stille dagen,
wan ez was dhein man,
der disen kempfen wolt bestân.
doch wart daz selb mære
gesagt mit grôzer swære
einem wênigen man,
sînen namen ich iu nennen kan:
davit sô was er genant.
er was zwâr ein wîgant
des lîbes und des guotes,
er was auch frîes muotes
unde was der jâr ein kint.
der schâf hêt er gepflegen sint
und hêt gelernet wol genuoc,
daz er was alsô kluoc
zuo der stapslingen;
mit steinen kund er twingen
beidiu vogel unde tier.
ein schütz kund niht sô schier
mit dheinem schoz geschiezen,
er liez sich niht verdriezen,
er wurf drî würfe an ein stat,
wann er sîn niht wolt haben rât.
dô der selb jüngelinc
erhôrt disiu teidinc,
daz disen kempfen nieman
mit kampf wolt bestân,
wan er was eislîch genuoc -
ich sag iu waz er an truoc:
einen isenhuot, der was grôz,
wan nie sîn genôz
einen mêrern nie gewan.
ein nasbant, des man im wol gan,
daht im sîn antlütz;
ez was zuo dem strît nütz,
ez gie vor von dem îsenhuot.
ein halsberc wît unde guot
hêt er von vesten ringen.
< wie mac mir misselingen,>
sprach er,< an disem strît?
ich slach tief wunden wît.>
er truoc an den beinen sîn
zwên schuoch gegozzen êrîn
von lûterm glockspîse.
er sprach:< er wær unwîse,
der mich hiut wolt bestân.
ich mac im wol gesigen an.>
ein îsnîn stang veste,
di besten di ieman weste,
die truoc er über die ahsel sîn.
zwên hantschuoch stechlîn,
die truoc er beid in sîner hant.
er sprach:< und solt ich liut und lant
allesamt alein bestân,
ich getrou in wol gesigen an.>
sînen schilt er an dem arm truoc,
der was gegozzen alsô kluoc
und was ze strît alsô starc,
er nam in dô für tûsent marc.
er was von êre gegozzen grôz.
den risen des niht verdrôz,
er swung in an den arm sîn
sam ein ringez bletelîn.
doch wil ich sagen waz er wac:
daz ich für wâr gesprechen mac:
fünfzic zentner was zuo dem schilt.
diu krancheit in dô niht bevilt.
er was sô starc, als man seit:
über die ahsel was sîn breit
sehs dûmellen wît.
ein wîgant was er zuo dem strît.
swâ er mit dem fuoz trat,
ein mâl wart an der selben stat.
sô eislîch was sîn gevert.
er was zuo dem strît hert.
nû lâz wir den risen stân
und grîfen daviten an,
wie er fuor, dô er die red vernam,
dô der künic lobesam
wolt sô grôz miet geben,
wie sîn herz begunde streben,
daz er für den künic quæme
und sîn red vernæme.
dô er dô für den künic gie,
vil minniclîch er in enpfie.
er sprach:< künic hôchgeborn,
dir sol an mir niht wesen zorn;
künic, durch dîn güete
ich sag dir mîn gemüete:
herr, ich hân die mær vernomen
und bin her zuo dir komen,
wie dû, künic rîch
unde fürst löblîch,
nindert mügst kempfen gehân,
der den risen müg bestân,
den die heiden habent ûz gesant
ze schaden dir in ditz lant.
den wil ich gern bestân,
swie halt mir ez sol ergân.
wil dû daz gelübde dîn
gegen mir lâzen stæt sîn,
daz dû dem volk hâst getân,
und wil des niht ab gân,
sô wil ich sêl und daz leben
hiut in gotes namen geben.>
dô sprach der künic zehant:
< wie maht dû, friunt, den wîgant
mit sô hertem strît bestân?
wan dîn leben muoz dir zergân;
und ersihst dû niur daz antlütz sîn
und den eislîchen schîn:
sîner ougen fiur rôt
gît dir den bitterlîchen tôt.
dû bist ein wêniger man,
dû maht sîn leider niht bestân.
mit einem fuoz er dir gît
an allen enden herten strît.>
des antwurt davit zehant,
er sprach:< ich muoz den wîgant
mit mîner slingen bestân,
swie halt ez mir süll ergân,
wan gotes von himelrîch
huot ist niht gelîch.
swem der heilant helfen wil,
der hât immer freuden vil.
nieman im geschaden mac,
unde fürht ouch dheinen slac.
der himel wirt sîn schilt,
unde wil im got der milt
sîn genâd teilen mit,
sô kan im nieman geschaden nit.>
dô stuonden alt juden bî -
ir wâren mêr dann drî -,
die rieten all besunder:
< herr, ob gotes wunder
an disem menschen sol ergên,
sît er in gern wil bestên
und dû mit dînen sinnen
dheinen andern maht gewinnen,
wan got ist niht unmüglîch,
sît er ûf himel und ûf ertrîch
gewaltes alsô vil hât
an einer ieslîchen stat -:
dâ von sô mac er ân wân
im vil gesigen an.>
dô der künic die red vernam,
er sprach:< dû solt ân scham
den wîgant hie bestân;
ez sol dir löblîch ergân.>
er sprach:< ich wil dir tuon bekant
daz best îsengewant,
daz ie jud an getruoc.
nû bis behend unde kluoc.>
davit der red antwurt dô:
< ez sol ergên niht alsô:
ich muoz in blôzer bestân,
swie halt ez mir süll ergân.
daz îsengwant ist mir ze swær.
ich getrou got dem schepfær,
er helf mir durch sîn gotheit,
daz ez dem risen werde leit.>
mit diser red huop er sich dan.
si giengen mit im ûf den plân
dâ der ris gesezzen was
ze tal nider ûf daz gras.
der heiden künic stuont im bî,
er wolt wesen sorgen frî.
ûf spranc er besunder.
des nam di heiden wunder,
daz ein sô wêniger man
einen risen wolt bestân.
dô wart niht lenger gespart,
ein kreiz dâ bestoubet wart
nâch der alten gewonheit.
er wart michel unde breit,
dâ si solden în gên
und an ein ander bestên.
si beid giengen in den kreiz drât,
daz was fruo und niht spât.
dô sprâchen juden und jüdelîn:
< sol davit unser kempf sîn,
zwâr daz ist ein tôrheit,
ez mac dem künig werden leit.
die heiden hêten ez für spot
und lobten des ir abgot,
daz si solden werden rîch;
ir kempf slüeg in sicherlîch.>
also davit in den rinc trat,
golyas flêhet unde bat
den vil wênigen man,
er sprach:< dû solt mich niht bestân.
ich trit dich mit dem fuoz mîn -
des wil ich gar ân angst sîn -,
daz daz gebütze ûz dir vert,
und wizze, daz dich nieman nert.
wes habent di juden mit dir gedâht?
der tiuvel hât dich her brâht!
der rihtet mit dir sînen spot;
des getrou ich mînem abgot.
dû bist ein tumbez jüdelîn.
dû möhtest gerner dâ heim sîn
und hüeten dînes vater hert.
dû bist tumber dann vert.
ich stôz dich mit dem fuoz mîn
daz dû unsælic muost sîn!>
davit ûz grôzem zorn sprach:
< dû muost grôzen ungemach
lîden von den henden mîn.
des müezen geziuc sîn
alle di ez habent gesehen
und wil mir got des siges jehen!
swie michel dû bist und swie grôz
und gihst, daz nieman sî dîn genôz
an strît und ouch an wer,
dû slüegest ein wol ein her:
doch ist got ob dir ze aller zît,
wil er, ich gib dir ein den strît.
swie grôz nû sî dîn stange,
ich gib mit mîner slange
dir vil würf an dînen nac,
daz du einen unsæligen tac
von mînen handen muost vertragen.
ich wirf dir stein an dînen kragen.
swie grôz, swie lanc dir sîn dîn gebein,
wil got, ich gesig alein,
daz dû in schanden muost geligen.
wil got, ich mac dir an gesigen.>
golyas sprach ûz zorn:
< jâ bist dû der verlorn,
dû unsæligz jüdelîn.
dîn kempfen möht wol rât sîn.
waz kallest dû? wes swîgst dû niht?
ich sag dir waz dir von mir geschiht.
ich vâch dich bî dem rehten bein
und slach dich hie umb einen stein.
âwê! waz kampfs nimst dû dich an,
dû vil wunderwêniger man?
sag an, wil dû hie ligen tôt?
ginc heim, iz milich unde brôt.
swer dich ze kempfen hât gesant,
der wirt vil gar mit dir geschant.>
davit der vil guot
stuont vor im in der huot
und hêt an im dhein îsengwant
noch dheinen schilt an sîner hant.
dhein wer hêt er mit im dar brâht,
wan mit dem mantel hêt er sich verdaht.
er was ein guot schütze.
ein sling was im nütze
und ouch fünf steine,
die hêt der degen reine.
daz was sîn wer an der stat,
dâ mit er gegen dem risen trat.
< nû wer dich,> sprach der klein man,
< ez muoz dir an daz leben gân.>
der ris mit dem fuoz trat
nâch im an der selben stat
und wolt in dâ ertrett hân.
dô spranc der klein man
durch des grôzen risen bein.
sîn leben daz wær anders klein
gewesen an der selben stat.
er lief umb den risen drât
und warf im zehant einen stein
für daz houbt, daz er erschein
mitten under dem îsenhuot,
alsô daz im daz rôt bluot
ze tal über den munt ran,
dem vil eislîchen man.
dar nâch er den andern warf
ûf disen stein, der was scharf,
alsô daz im der êrst stein
hinden ûz dem nack schein.
der dritt wurf was sô vest,
daz nieman einen sterkern west
noch nie vester wart gesehen,
des muoz ich von schulden jehen,
wan der ris alsô grôz
für in ûf die erd schôz
ze tal als ein man,
der nie dhein leben gewan.
des freuten sich die juden dô.
die heiden wurden gar unfrô,
wan si gevangen muosten wesen -
die juden liezens niht genesen -
oder si tôten si zehant.
diu wal stuont al in irr hant.
die heiden wurden gevangen.
den juden was ez ergangen,
als got von himel wolde
und als ez wesen solde.
die juden grôz und kleine
fuorten die heiden gemeine
heim alsus gevangen:
ez was in übel ergangen.
saul der künic gewaltic wart
von der selben hervart,
daz er gotes aht vil klein.
sîn herz was unrein
gegen der lieben gotheit,
daz wart im her nâch leit.
er muost dulden grôzen spot,
daz er niht aht des lieben got.
des nahtes wart ein engel spât
gesant zuo sîner kemnât.
der gie für sîn bett stân.
er sprach:< dû betrogner man,
wil dû got niht erkennen
und in got herr nennen?
nû hât er dir di êr gegeben,
daz dû behalten hâst dîn leben,
und sol er des engelten,
des geniuzest dû vil selten.
ich sag dir wærlîche,
daz got der vil rîche
wil umb dîn boes missetât,
die dîn lîp begangen hât,
einen künic erwelen schier,
der in dem land sitzt bî dir.>
der red aht saul kleine,
sîn herz was unreine.
dô der morgen ûf quam
und davit daz wol vernam,
für den künic er dô gie.
der künic in vil schôn enpfie.
er frâgt daviten mære,
waz sîn gewerft wære.
< künic, daz sag ich dir:
dîn schoen tohter gip mir,
die du mir gelobt hâst mit dîner hant,
daz ich den risen hân versant.
die juden wæren all tôt,
wan daz ich in half ûz der nôt.
des solt dû mich geniezen lân.
ich bin dir dienstes undertân
mit vil ganzen triuwen,
ez sol dich niht geriuwen.>
der künic lieplîchen sprach:
< dû hulf mir von ungemach.
ich gap dir die triu mîn,
zwâr diu sol stæt sîn.>
sîn tohter hiez er für sich gân.
< tohter mîn, nim disen man;
der hât uns lant, lîp und leben
umb dich, schoeniu magt, gegeben.>
dô si des vater red erhôrt
und sîn lieplîchiu wort,
dô sprach si:< lieber vater mîn,
swaz dû gerætest sol sîn.>
diu selb magt hiez michol,
ir lîp was aller tugent vol.
des wart davit freudenrîch.
er nam di magt wunniclîch.
dô lebten si mit freuden wol,
si wârn beidiu liebes vol.
saul hêt einen sun guot;
der was frô und wolgemuot,
der was jonathas genant,
den juden wol bekant.
der minnet daviten sêr,
des gewan er frum und êr. hic modo mundi tertia etas continet auctoritate domini ccc et xl annos; a diluvio usque ad david vero anni mcxvii, sed ab inicio mundi usque ad david mmmmcxxiiii anni.
eines tages künic saul sprach:
< mîn herz lîdet ungemach,
daz ich einem sölhen man
mîn schoen tohter gegeben hân.
ich wil mich bringen von der nôt:
davit muoz kiesen den tôt.>
daz erhôrt jonathas sîn sun.
er gedâht: daz wil ich kunt tuon
daviten dem geswîen mîn,
der mir niht lieber möht gesîn.
einen boten sant er an der stat
sîner schoenen swester drât
und enbôt ir ân swær
daz dort geredet wær.
er sprach:< sag der swester mîn,
daz si ir lâz enpfolhen sîn
daviten den vil werden man,
ez müg im hiut übel ergân.
mîn vater daz gesprochen hât,
er well in hînaht an der stat
slahen an irem arm blanc.
mac er des einen wanc
getuon, daz ist der rât mîn,
daz er ân angst müg gesîn.
schoen, lieb swester guot,
nû hab in schôn in dîner huot.
nû êr an im dîn wîpheit.
lâ dir von herzen wesen leit,
daz stêt dîner güet wol.
niht fürbaz ich dich manen sol.>
dô ir diu botschaft wart geseit,
dô wart ir von herzen leit.
zuo daviten si dô gienc,
mit armen si in umbevienc.
von ir ougen wazzer dôz,
daz ez ze tal von ir schôz.
si sprach:< lieber herr mîn,
wir müezen nû gescheiden sîn,
des twinget uns grôz nôt:
mîn vater wil dir tuon den tôt.
daz hât für wâr von dir geseit
mîn bruoder, dem ist ez vil leit.
dâ von, herzenlieber man,
ein scheiden muoz an uns ergân.>
si sprach:< dû solt îlen bald,
vil lieber man, gegen dem wald,
sô maht dû vil wol genesen,
got müez dîn geleit wesen.>
davit viel die frouwen an.
< ich bin dir dienstes undertân,>
sprach er,< durch die triu dîn.
mîn dienst sol dir bereit sîn.>
er kust si schôn an iren munt.
ir ougen wurden an der stunt
nâch irem lieben mann rôt,
als in ir lieb dô gebôt.
davit der degen hêr
fuor nâch der frouwen lêr
an den walt dô ze stunt.
sîn reis tet er nieman kunt.
vil lîs er von der frouwen schiet.
ir triu dô der frouwen riet,
daz si dô nam ein fûlen stoc
und leit im an irs mannes roc.
si was behend unde snel.
si nam ouch zwei schâfvel,
dâ mit si daht den stoc vorn;
si wârn rûch und niht beschorn.
daz tet si durch die liste,
daz si iren wirt wolt fristen.
den stoc truoc si drâte
in ir kemnâte
und leit in an ir bett schôn,
diu schoen frou, der êren krôn.
si daht in mit ir wîzen hant,
als in ir vater ligen vant.
zehant was der tac zergân,
diu vinster naht gie dô an.
dô daz her saul vernam,
vil schier er für daz hûs quam
und sluoc an der tohter tür.
dâ was ein starker rigel für
geworfen an der selben stunt.
dô daz hern sauln wart kunt,
dô hiez er an der selben stat
daz hûs umbehaben drât
und enpfalh in vlîziclîchen:
< ir lât iu niht entwîchen
daviten den küenen man,
ez muoz im an den lîp gân.>
dô daz alsô geschach,
wider sîn knappen er dô sprach:
< slaht an daz hûs mit schal,
daz ez erhell über al.>
diu tohter hôrt die sleg wol.
dâ von si wart leides vol.
si sprach:< wer ist hie an der tür?>
saul der sprach:< nû ginc her für,
schoen, lieb tohter mîn,
dû solt des gewis sîn,
ich bring dich hînt von dem man,
des ich dir zwâr niht engan.>
diu tohter weinend sprach:
< daz ich daviten ie gesach,
daz muoz mir immer wesen leit.
ich ziuch ez an die wârheit,
daz du mir in gæbe ze einem man,
ich hiet sîn anders niht getân.
dâ von bit ich dich, vater mîn,
müg ez an dînen hulden gesîn,
daz dû mir daviten lâzest leben.
ze miet wil ich dir gern geben
allez daz ich ie gewan.
dû solt di triu sehen an.>
die tür si weinent ûf slôz.
vil manic jud und sîn genôz
drungen in die kemnât;
ez was dô vinster unde spât.
diu swert begundens ziehen.
diu frou begunde fliehen
ab dem weg mit sorgen.
dâ lac ouch si verborgen.
die juden begunden nâhen,
all daviten vâhen,
und wolden in slahen zehant.
der vûl stoc, der sîn gewant
an im hêt und was verborgen
under der deck mit sorgen:
die juden wânten ân swær,
daz ez davit der reht wær.
si sluogen in den vûlen stoc
durch deck, durch lîlach und durch roc
wol hundert sleg unde mêr.
si zerhacten den stoc sêr
und wânten an der selben stunt,
davit wær eislîchen wunt
und lit von wunden sölich nôt,
daz er wær an dem bett tôt.
des hiet saul wol gesworn.
er sprach:< mîn ein wol geborn,
lieb, schoen tohter mîn,
dû solt des gar ân angst sîn.
ich gib dir einen edeln man,
der dich wol handeln kan
und der dir ist vil gehôrsam;
des hâst dû êr und niht scham.>
waz half diu red di er dô ret?
gegen im nieman dhein antwurt tet,
wan si lac als ein leidigz wîp,
si vorhte sêr irs mannes lîp.
vil grimmic was saules muot.
er sprach:< ich næm dhein guot,
daz davit wær genesen
und mîn eiden wær gewesen.>
die frou erhôrt die red wol.
< mîn trûren sich enden sol.>
vil lieplîch gie si dô her für
zuo dem vater für die tür.
si stuont im güetlîchen bî.
< wænest dû, daz erslagen sî
davit mîn lieber man,
dâ bist dû sêr betrogen an.
ich sag dir für die wârheit,
davit gestern von mir reit.>
dô der künic die red vernam,
sîn zorn wart freissam.
er sprach:< unsæligiu tohter mîn,
sol ich von dir betrogen sîn?>
dâ mit gie er mit unmuot
von sîner tohter guot.
mit trûren was er bevangen,
daz im der eidem was engangen.
er gedâht: ich wil hie besehen,
ob ich di wârheit müg spehen.
zuo dem bett gie her saul.
dâ vant er einen stoc vaul,
der was schôn zuo gedaht
und was gelegen dâ die naht
und hêt an den stunden
von slegen grôz wunden.
dô daz her saul ersach
zuo sînen knehten er sprach:
< nû îlet unde kêret bald
gegen dem grôzen wald!
des süln wir niht erwinden,
wir mügen in dâ vinden.>
dô si in daz holz riten,
dô wart niht lenger vermiten,
si suochten all über al
in dem holz âne schal.
dâ reit vor in her davit -
diu sæld volgt im allez mit -,
unz er ein hol ersach.
wider sich selben er dô sprach:
< ich lig hie wol ân sorgen
in disem hol verborgen.>
in daz hol gie er zehant.
sîn ros er bî dem zoum bant
in ein dickez stûdach,
daz ez dar inn nieman sach.
dâ mit slouf er in daz hol,
dâ was er inn verborgen wol.
saul der reit balde
und suocht in in dem walde,
unz daz er kom zuo dem hol.
sîn lîp was nîdes vol.
dô er daz hol hêt ersehen,
er begund wider sich selb jehen:
< ich wil erbeizen an der stat
unde wil ouch îlen drât
in ditz hol an mînen gemach.>
zehant von im daz geschach.
er sprach zuo sînem knehte:
< pflic mir des pferdes rehte!
ich muoz mîns gemachs in daz hol.
an diser stat ich vinden sol
dich und all mîn man.>
daz lobten si; dô gie er dan.
in daz hol slouf er zehant.
daviten wart er dô bekant.
dô er sînes gemaches saz,
davit des niht vergaz,
er snit im ûz dem rock sîn
ein schîben, diu gap breiten schîn,
alsô daz im daz hinder teil
wart blôz, daz was sîn unheil.
des enwart saul niht gewar.
vil schier kom er zuo sîner schar;
die sâhen dô den snit zehant.
< herr, wer hât dich hie geschant?>
begunden si alle jehen.
< dir ist vil lasters hie geschehen.>
dâ mit sô reit er drâte
zuo der herberg spâte
mit trûren und mit leide
durch holz und durch heide. dô er in sîn hûs gie, vil leides er dar inn enpfie.
zehant wart ein bot bereit,
der was stolz und gemeit,
den sant davit dem künig dâ.
er sprach:< sag mînem sweher sâ,
daz ich im wol benomen hiet den lîp
hiet ichz niht lâzen durch mîn wîp
und durch di triu die ich zuo ir hân
ez wær im übel dô ergân,
dô er sich hêt verborgen
bi mir in dem hol ân sorgen.
ditz wârzeichen gip im in die hant,
dâ bî wirt ez im wol erkant.>
der bot ein pfert überschreit,
zehant er zuo saul reit.
wie schier er im dâ kunt tet,
waz davit gên im het geret!
dô saul die rehten wârheit
hêt von dem knappen gemeit
beidiu gehoert und gesehen,
er sprach:< ich muoz der wârheit jehen,
er hiet mir wol benomen den lîp.
mîn tohter, sîn schoen wîp,
ich im mit ganzen triuwen gan;
er ist gar ein frumer man.
mînen dienst, mînn frid, mîn huld
hab er umb dise schuld.
er hiet mir wol genomen den lîp,
wan daz erz liez durch sîn wîp,
durch di lieben tohter mîn.
dû solt des gar ân angst sîn,
ich hab in reht alsam mîn kint,
oder mich mach got gewaltes blint.
heiz in her zuo mir rîten,
niht lenger sol er bîten.>
der bot seit ez daviten dô.
dô wart er von herzen frô.
zuo dem sweher er dô gie,
mit armen er in umbevie.
< willikomen davit, lieber man,
dînen zorn solt dû gên mir lân;
den hêt ich verdienet wol.
ich weiz dîn lîp ist triuwen vol.>
dar nâch saul der gewaltig man
wolt got niht sîn undertân,
als er ê was gewesen.
swie dick er im ê half genesen,
daz wolt der vil tumb man
an im niht sehen an.
dâ von got einen engel sant
zuo daviten bett zehant.
er sprach:< slâfest dû, davit?
got ist dir ze allen zîten mit,
wan dû bist im ein lieber man,
dâ von er dir wol êren gan.
ez mac dîn herz wol lachen,
er wil dich ze künig machen.
samuel der wîssag,
der sol morgen an dem tag
dich wîhen alsô schône
und setzen ûf die krône
ûf dîn houbt, daz ist reht;
sô muost dû heizen gotes kneht
und muost ouch künic sîn genant.
dir werdent bürg unde lant
sô gewalticlîch undertân;
got saulen dheiner êren gan.>
dâ mit kêrt der engel snel
dâ er vant hern samuel.
vil güetlîch er mit im ret,
gotes willen er im kunt tet.
er sprach zuo im mit guoten siten:
< du solt morgen fruo hern daviten
wîhen alsô schône
und setzen ûf die krône;
daz ist gotes will gar.
er wil, daz er wol gevar.>
des morgens dô der tac ûf brach,
gotes will dô geschach.
er wart gewîhet schône
und truoc der êren krône.
dô des saul wart gewar,
vor zorn wart er missevar.
er sprach:< diser tumber man
muoz mir zwâr sîn leben lân,
wil er als ich künc sîn genant.
er muoz mir rûmen ditz lant,
oder ez gêt im an den lîp.
er ist noch tumber dann ein wîp.>
er sant nâch sînem sun zehant.
er sprach:< mir ist daz wol bekant
nû, lieber sun jonathâ,
daz davit wil daz lant iesâ
uns beiden an gewinnen
mit sînen valschen sinnen.
jonathâ, nû tuo bekant,
ob dû ein degen sîst genant,
und slach daviten den boesen man,
der uns dheiner êren gan.>
jonathâ der wol gemuot,
der vil triu und der guot
minnet daviten sêr.
des behielt davit sîn êr.
er sprach:< lieber vater mîn,
mac ez an dînen hulden gesîn,
so gedenk, wie davit von dir schiet,
dô er dich wol verderbt hiet
in dem hol âne swær.
er ist bôsheit und untriu lær.
er ist zwâr ein frum man,
dâ von solt dû den zorn lân.>
saul ûz grôzem zorn sprach -
sîn red was im ein ungemach -:
< dû wurde zwâr nie mîn kint.
dîn ougen müezen werden blint!
ich muoz zwâr selb den man
mit mînem swert bestân.>
dô daz erhôrt her jonathâ,
dô sant er einen boten iesâ
zuo davit, der im tæt kunt,
waz geredet hêt des vater munt.
des danct im davit sêre,
wan er behielt sîn êre
und sîn leben, daz was reht.
daz botenbrôt gap er dem kneht:
ein pfert daz was daz beste,
daz man zen zîten weste.
dâ mit rûmt er daz lant.
einen boten er dâ für sant
zuo einem heidenischen man,
dem wolt er wesen undertân.
des was der heiden vil vrô,
wan im gesagt was alsô,
daz er den risen freissam
hiet erslagen ân scham.
er sprach:< heiz mir in her komen,
ich hân dick von im vernomen,
daz er ist grôzer manheit vol;
des wil ich in behalten wol
vil schôn als einen man,
dem grôz êr ist undertân.>
dô der selb bot gemeit
von dem heiden dan reit,
dâ er erhôrt den willen sîn,
er sprach:< dem lieben herren mîn,
des kumber wil sich enden.
der heiden wil im wenden
swaz im ie leides ist geschehen,
daz hân ich wol an im ersehen.>
zuo sînem herren er dô reit,
sîn botschaft er im seit.
er sprach:< dir enbiutet sicherlîch
der heiden künic rîch,
daz dû im komest in sîn lant.
er wil dir schier tuon bekant
ein gegent diu ist rîche,
dâ solt dû sicherlîche
sitzen und ouch herr inn sîn,
daz sag ich ûf di triu mîn.>
davit wart von herzen vrô.
zuo dem heiden reit er dô;
der enpfie in schôn in sîn lant.
er sprach:< mir ist daz wol bekant,
daz dû ein degen an manheit bist
und ein degen gar ân valschen list.
swie dû anders sîst gestalt,
dû bist junc und niht alt.
dîn bart ist dir entsprungen.
dir ist vil wol gelungen,
daz dû den risen hâst erslagen.
des müezen in die heiden klagen,
die noch sint gevangen;
ez ist im übel ergangen.>
die gegent tet er im bekant.
< hie solt dû herr sîn zehant
umb dîn grôz frümecheit.
gewurr dir iht, daz wær mir leit.
dû bist mir komen an dis stat,
mîn lant dîn michel êr hât.>
der künic saul bî den jârn
wart innen, daz er was gevarn
von im zuo den heiden.
daz begund den juden leiden.
er gedâht in sînem muot:
davit der degen guot,
der wil die heiden über al
bringen in daz lant mit schal. ich wil niht lenger bîten, ich wil hin wider rîten.
zehant er einen boten sant
hin in der heiden lant
dem heidenischen künig dô,
umb wiu er daviten sô
hiet gesedelt in sîn lant.
er schuof, daz man im tæt bekant,
daz er in wolt mit strît bestân,
wie ez in beiden solt ergân.
mit zühten sprach der heiden dô:
< ich wart nie botschaft sô vrô,
daz er mit mir wil strîten.
hin wider sült ir rîten,
und sagt im durch den willen mîn,
ich well gern bî im sîn
mit strît, als er mir hât geseit;
entwich er mir, daz wær mir leit.>
der bot reit wider heim ze lant.
sînem herrn tet er bekant,
als im der heiden hêt verjehen,
er wolt in mit strît sehen.
saul niht lenger dô spart,
er hiez rüefen ein hervart
în ze phylistim in daz lant.
den juden tet er dô bekant,
daz di heidenischen man
mit strît wolden in bestân.
dô wart niht lenger gespart,
si fuoren in die hervart
mit mangem schoenen vanen breit.
si wâren auch wol bereit
mit harnasch und mit îsengwant.
daz best daz man zen zîten vant,
des heten di juden dô genuoc.
ieslîcher ez an im dô truoc.
ein arken heten si dô bereit,
diu was mit silber wol bekleit;
alsô was ouch ir furrier.
heilictuoms mêr dann vier
heten si dar inn verborgen.
si fuorten si mit sorgen
gegen dem heidenischen man.
dhein sünder maht si grîfen an.
ir heilictuom wil ich iu nennen,
daz ir ez mügt erkennen:
daz ein daz was mannâ,
daz hêt in got gegeben dâ
in der wuosten ze trôst,
dâ er si hêt erlôst
von pharô und von sînem her,
daz dô ertranc in dem mer.
daz ander was diu gert arôn,
diu wart ouch dâ behalten schôn.
daz dritt was ein rouchvaz guot,
daz heten si schôn in ir huot;
ez was von rôtem golde
gezieret als ez solde.
ich sag iu waz daz vierd was,
als ich an dem buoch las:
ez was moyses buoch, sîn lêr,
der si hêten grôz êr,
unde gotes ê diu guot.
di arken hêten si in huot
und fuorten sie an den strît,
di juden, bî der selben zît.
der heiden künic und sîn man
wolden des niht enlân,
si füeren mit vil starkem her
und mit werlîcher wer.
si fuorten einen vanen breit,
der was mit gold überleit;
ir abgot stuont gemâlt dar an.
den fuort ein heidenischer man,
der was küen als ein eberswîn,
ein leu maht niht sterker sîn.
dem volgten si dâ alle mit,
daz was ze der zît der heiden sit.
dô davit daz her ligen sach,
zuo dem heiden er dô sprach:
< herr, sol ich heim bestân?
oder sol ich rîten oder gân
mit dir, herr, an disen strît?
daz sag mir, herr, bî der zît!>
dô sprach der heidenisch man:
< mînen rât ich niht besprochen hân.>
er sant nach sînem râte
vil gar ân mâzen drâte.
er sprach:< ir herren alle,
râtet wie iu daz gevalle:
davit wolt mit uns rîten
und gegen den juden strîten,
und ist daz iuwer rât,
sô kumt er uns drât.>
dô sprach der wîsest under in:
< herr, ich sag iu mînen sin:
und kümt er mit uns an den strît
und gesig wir dann bî der zît,
sô jehent wîp unde man,
der sic sî von im ergân.
ist aber daz wir daz kiesen,
daz wir den sic verliesen,
sô hilft er in mit noeten
die heiden all toeten.
dâ von sô ist daz beste,
er belîb bî sîner veste.>
der rât begund in allen
vil reht wol gevallen.
dô wart nâch daviten gesant.
der heiden tet im bekant,
daz er rit wider heim
unde pflæge gemein
des landes und der êren sîn;
dar an tæt er im triu schîn.
davit ze lant kêrte dô.
dô wârn ouch geriten sô
von dem her ein woldan.
da gewunnen si den tiefel an,
wan si wurden gevangen.
ez was in übel ergangen:
ir pfert wurden in genomen,
ir dheinen sach man wider komen.
ez was geschehen zehant
von einem grôzen einlant.
dâ wârn rouber inne
die riten nâch gewinne;
die selben hêten ez getân,
für wâr ich iu daz sagen kan.
dô davit erhôrt disen schal,
daz rüefen allez über al,
dô wolt er ûf der vert heim.
er sprach zuo sînen knappen zwein:
< rîtet hin, besehet disen schal.
si rüefent all über al;
ez mac wol sîn ein grôz nôt.
dâ mac wol manic man ligen tôt.>
do di kneht draften ûf di heid,
den vînden den wart leid.
dâ sâhens di gevangen,
den was ez übel ergangen.
daz tâten si daviten bekant,
der si hêt ûz gesant.
der draft schôn mit sîner schar.
< ich si vil wol bestên tar,>
sprach er zuo sînen knehten,
< ir sült iuch schôn gerehten,
daz wir mit in strîten.
ich wil niht lenger bîten.>
ûf die vînt er rant.
ein sper er versant
almitten durch ir houbtman.
die vînt sluogen all dan.
dô lôst er die gevangen
mit tiefen wunden langen,
die an dem woldan riten.
dâ wart vil eislîch gestriten.
der rouber wurden vil erslagen.
des strîtes süll wir nû gedagen
und süllen sagen, wie der helt
die roubær dô hêt ûz gezelt.
er fuort si dem heiden zuo,
daz was spât und niht fruo.
er hêt si heizen binden,
des wolt er niht erwinden.
ez was im wol ergangen;
also hêt er si gevangen.
die sînen ledic wâren,
die sach man mit im varen.
die rouber gap er schône
dem heiden ze lône.
des danct er im vil sêre
und hêt sîn michel êre.
mit armen er in umbevie.
er sprach:< dû solt belîben hie.
ich wil mich an dîn triu lân,
swie halt ez mir süll ergân.>
der heiden an einem wazzer lac
hinz an den dritten tac.
her saul lac mit grôzem her
gegen im mit sîner wer.
daz wart daviten wol bekant.
er fuor dâ zuo im ûf den sant,
dô diu naht an gienc.
niht anders wan ein swert er gevienc,
dhein wer brâht er anders dar.
< ich muoz noch hînt durch saules schar
gên zuo dem gezelt sîn;
daz hab er ûf den triuwen mîn.>
mit der red huop er sich dar;
des wart dhein jud gewar.
diu schiltwach liez in durch gân,
don vil wênigen man.
er gie für sich zuo dem gezelt,
daz saul geslagen hêt ûf daz velt.
dô er zuo dem gezelt quam
und dâ saul en slâf vernam,
dô sleich davit, der êren krôn,
under daz gezelt vil schôn
gar heimlîch und vil lîse;
dar zuo was er vil wîse.
er nam ob im ein lægelîn,
daz niht schoener moht sîn,
sîn swert und sîn sper.
daz brâht er allez mit im her
zuo dem kleinen scheffelîn,
dâ der schefman wartet sîn.
zuo sînem gesind fuor er drât,
allez bî der naht vil spât.
dô der morgen ûf quam
und dô her saul daz vernam,
dô sant er sîn boten vil schôn;
er sprach:< sô dir got lôn,
füer disiu kleinôtlîn
saulen hin, dem sweher mîn.
dâ bî sol im sîn bekant,
daz sîn leben stuont in mîner hant:
dô ich im nam daz lægelîn,
daz im niht lieber möht gesîn,
und sîn swert daz guot,
daz er sô lieplîch hêt in huot,
dô hiet ich in ân all nôt
betwungen, daz er wær tôt. dô muost mîn triu für sich gân, swie vil ich swær von im hân.>
der bot îlt über daz velt
vil bald zuo des küniges zelt,
und sagt dem künig âne swær
waz im enboten wær,
und zeigt im diu kleinôt guot.
des wart der herr vil wol gemuot.
er sprach:< ich sich zwâr
davites triu gar.
mîn leben stuont zwir in sîner hant.
an im ich nie untriu vant,
und bin im untriu gewesen.
wolt er, sô wær ich nie genesen.
doch triu ich nie zuo im gewan,
des wil mich got engelten lân;
des fürht ich vil sêre,
ich verlies lîp und êre.>
dar nâch her saul gedâht,
wan er hêt in sîner aht
und in sînen sinnen,
wie er die heiden möht gewinnen.
dâ mit stapft er zuo,
daz was an dem morgen fruo;
mit im fuor manic schoen rot,
die warten ûf sîn gebot.
under in was manic van breit.
von zendâl was ir aller kleit.
ir örs wârn ouch schoen gar.
doch fuor in wunniclîcher schar
her saul, als ich hân vernomen:
er was sô schôn ze velde komen,
daz im in diutschen rîchen
nieman moht gelîchen
an kost und an ziere.
ein edel baniere
fuort man mit ze aller zît.
im was gâch ans den strît. sîn ors vast in sprüngen wuot. alsô reit der künic guot mit zühten schôn, unz daz er sach der heiden her; im was gâch.
zuo in ruoft er:< an die vînt!
wir süln si slahen all hînt,>
sprach er,< ob uns got helfen wil,
so bejag wir an in êren vil.>
der heiden künic stapft her,
im was an die vînt ger.
er fuort mangen frumen man,
die im dienstes wârn undertân.
hundert tûsent âne spot
dienten sînem abgot.
dâ wâren under, als man seit,
zweinzic tûsent ritter gemeit
und zehen tûsent schützen,
di kund der künic wol nützen,
und zweinzic tûsent knappen hêr,
di fuorten grôz vellesper.
die ritter wârn ze veld komen,
als ich hân von in vernomen,
daz ir deck, schilt und sper
schinen gar von gold hêr. wâpenröck und zimier, lankenier und ander gezier muost dâ von baldekîn sîn; sumlich wârn ouch sîdîn. ez fuort manic ritter guot von samât deck wol behuot, etlîch deck von trîant, daz man niht bezzer vant.
dâ fuort der heiden künic zwâr
ein guldîn deck sô liehtgevar,
daz man sie niht moht an gesehen,
von der liehten sunnen brehen
weder deck noch helm schein.
an sînem helm lac ein stein,
der was edel unde guot;
sîn schîn bran als ein gluot.
ez fuort ouch der stolz wîgant
ein scharpfez sper in sîner hant. daz was von schîn alsô lieht, daz man sich schôn dar inn siht; ein swert als ein spiegelglas; diu scheid wol gezieret was, wan daz der vezzel solt sîn, daz was ein bort sîdîn, ortbant und snallen von golde, als er ez haben wolde. knopf und gehilz was alsam, wan ez dem künig wol zam. ûf der scheid was ergraben mit guldînen buochstaben: ditz swert sneit stahel und îsen alsam ein schær die rîsen.
der künic den helm ûf bant.
dô drabt er zuo im ûf den sant
mit sîner massenî;
des muotes was er frî.
nâch im zogt allez sîn her
und wolt sich setzen dâ ze wer.
dâ mit her saul stapft zuo;
daz was des morgens fruo.
er sprach:< wes süll wir bîten,
daz wir niht süllen strîten?>
einen boten er dem heiden sant.
er bat, daz er im tæt bekant,
er wolt in über den furt lân.
der heiden sprach:< daz sî getân.>
zuo in zogt dô der heiden rot.
daz banier mit dem abgot
sach man dâ über stapfen.
dâ wart ein michel kapfen
von den juden, daz ist wâr.
si hêten ouch vil breit schar,
die der arc volgten mit;
daz was zwâr der juden sit.
si scharten sich vil wunniclîch.
die heiden wârn kostrîch
und hêten ritterlîch sit,
dâ si sich wolden wern mit.
diu her ze samen kêrten,
als si ir manheit lêrte.
dâ wart ein michel dringen.
diu swert hôrt man klingen
dâ ûf mangen îsenhuot.
vil mangem ran daz rôt bluot
ze tal über die gürtel sîn.
manic wâfenroc sîdîn
sach man dâ vast roeten
von bluot mit grôzen noeten.
halsberc unde decke
sach man entrennen kecke
mit grôzen slegen. als ich iu sag,
ez wær reck oder zag,
der dô kom zuo der erd nider,
der moht niht ûf komen wider.
ir wart erslagen ein michel teil.
swer gewinnen moht daz heil,
daz er lebentic kom von dan,
der was ein sælic man.
waz sol ich iu mêr sagen?
ir wart an mâzen vil erslagen.
herrn saules sun jonathâ,
der muost ouch belîben dâ,
wan er wart ze tôd erslagen.
saul begund in tiur klagen.
er sprach:< vil lieber sun mîn,
sol ich von dir gescheiden sîn
nû in disem strîte?
grôz wunden wîte
kiuse ich an dem lîb dîn,
des muoz ich immer trûric sîn.
ôwê, mîn vil liebez kint,
vor leid muoz ich werden blint!
dhein semlîch kint muoter nie getruoc.
jâmers hân ich nû genuoc.>
er begund jæmerlîchen klagen:
< mir sint ân mâzen vil erslagen
der starken hergesellen mîn!
niht lenger wil ich lebentic sîn.
ê daz mich der heiden kint
slahen, diu nû lebentic sint,
ê sol mich slahen ein mîn man.
sölher êrn ich im wol gan
baz dann mich süll scheiden
von mînem leben ein heiden.>
zwên guldîn bouge er dô truoc
an beiden armen, di wârn genuoc
geziert mit edelm steine
wâren si gemeine.
< ô wê!> sprach er,< sun jonathâ,
ich muoz geligen bî dir dâ
tôter hie ûf disem gras.>
ze tal er dâ gesezzen was
zuo dem tôten jonathâ.
< mîn leben sol ich enden dâ,>
sprach er zuo sînem knehte.
< ginc her und slach mich rehte,
sô dû sælic müezest sîn,
daz houbt von dem lîb mîn,
und nim di bouge die ich hân,
daz si ein heidenischer man
von mir iht hin dannen trag.
nû tuo als dich nû lêr mîn sag
und stich durch mich daz swert dîn
und nim dise bouge guldîn
und ouch swaz ich bî mir hân,
daz sol dir wesen undertân.>
der kneht sluoc in an der stunt,
daz im der tôt muost werden kunt,
als er den kneht hêt gebeten.
gestein und boug begund er weten
zesamen unde fuort ez dan,
für war ich iu daz sagen kan.
dô saul unde jonathâ
lâgen ûf dem veld dâ
beide jæmerlîch genuoc,
ir her man vienc unde sluoc.
diu arc wart in ouch genomen.
ir dheiner moht dannen komen.
si wurden erslagen und gevangen,
ez was in übel ergangen.
der kneht reit balde dan
als ein flühtiger man,
der saulen hêt erslagen.
er begund ez daviten sagen.
er sprach:< davit herr mîn,
dû solt gar ân angst sîn,
wan saul ist mit jâmers nôt
von mînen henden gelegen tôt.
daz botenbrôt daz gip mir.>
do sprach davit:< daz tuon ich schier.
wîs mich da er lig ûf dem wal,
ich gib dir silber âne zal.>
zehant brâht er in dâ hin,
dâ er erslagen hêt in.
do in davit dâ tôten sach,
ûz grôzem jâmer er dô sprach:
< saul, gewaltic künic rîch,
wie lîst dû alsô jæmerlîch
ûf diser heid als ein man,
der liut noch êr nie gewan!>
also jæmerlîch er daz sprach,
dô er jonatham ersach:
< ôwê, vil lieber friunt guot!
mîn leben stuont in dîner huot
mit dîner triuwen botschaft.
got geb dir an der sêle kraft!
des lîbes muoz ich vergezzen,
die würm wellent in frezzen.>
alsô klagt er mit grôzer nôt:
< ez ligent hie vor mir tôt
zwên alsô gewaltig man,
den ich ie dienstes was undertân.
swie dick mir saul gie ûf den lîp,
doch was er mir liep durch mîn wîp,
durch di lieben tohter sîn,
und durch den lieben trehtîn.
er hât mich dick brâht in nôt.>
der kneht vordert sîn betenbrôt.
er sprach:< vil lieber herr mîn,
dîn betenbrôt sol bereit sîn
hie alsô an disert zît.
nû sihst dû sîn tief wunden wît,
die sluoc ich im mit mîner hant;
sîn tôt wart im von mir bekant.>
davit sprach:< lâz mich ân nôt!
ich gib dir schôn daz botenbrôt,
daz dû von mir hâst für vol.>
er sprach:< des getrou ich iu wol.>
davit ein ander klag gevie.
er sprach:< sol ich nû lâzen hie
jonatham den getriuwen man,
daz stêt mir lesterlîchen an.
ich wil ouch durch di tochter sîn
bestaten saul den sweher mîn.>
ûf einem wagen er si sant
heim in ir selber lant.
dâ huop sich angst und nôt.
der kneht vordert sîn betenbrôt.
davit sprach:< dû maht wol dagen.
sag mir, war umb hâst dû erslagen
dînen gewîhten künic hêr?
daz müet mîn herz hart sêr,
wan dû, rehter boeser man,
dû soldest im leides niht hân getân;
er was doch gewîht zwâr
und ouch mit dem öle gar
bestrichen an nôt.>
er sprach:< gebt mir daz betenbrôt,
des wil ich von iu niht enbern.>
er sprach:< des wil ich dich gewern.
ich gib dirz alsô êrlîch,
daz dû wirst freuden rîch.
sît dû ez hâst an mich begert,
sô wirst dû sîn schôn gewert.>
der kneht zorniclîchen sprach:
< herr, mir ist daz ungemach,
daz ir mir niht gebt bî der zît
daz ich verdient hân an dem strît
und daz iur munt geheizzen hât.
die gâb wil ich an diser stat.
ich sluoc den künic zwâr,
daz im daz hirn und daz hâr
vor mir ûf dem gras lac.
ich traf in reht an sînen nac,
daz er muost ligen tôt.
dâ von gebt mir mîn betenbrôt>
zehant er boten mit sant,
den berc und tal wârn bekant.
er sprach:< ich sag iu für wâr,
disem kneht sült ir geben gar;
dâ sol iur dheiner wider streben,
ir sült imz gar mit voll geben.
seht ir den hôhen boum dort stân?
dâ sült ir in hâhen an. dâ vint ir einen boum zwâr, der ist hôch ân mâzen gar. dâ hâht in an, des gêt mit nôt; sô hât er dann sîn betenbrôt.>
er sprach:< vil lieber herr mîn,
lât mich ân daz betenbrôt sîn.
ich gevoder ez nimmer mêr.>
davit sprach:< mîns herzen sêr
ist nû an mir ergangen;
dû muost, ob got wil, hangen.>
ûf den berc fuort man in schôn
und hienc in dâ, daz was sîn lôn,
an einen boum zwâr,
der was hôch an mâzen gar.
dâ hienc man in mit grôzer nôt;
alsô gewan er sîn betenbrôt.
ich sage iu, daz etlîch pfaffen
sprechent, ez wær im niht beschaffen,
daz er wurde erhangen;
ez wær im anders ergangen:
davit hiez in mit swerten slahen
unde hiez des balde gâhen.
doch hôrt ich liut sagen dâ bî,
daz er für wâr erhangen sî.
welhez under disen zwein wâr
sî, des kan ich iu niht gar
hie alzehant bescheiden,
dâ von muoz ez mir leiden.
nû lâz wir sîn got pflegen,
der læt dhein guot under wegen.
an den selben zîten
begund davit dannen rîten
zuo dem heidenischen man.
die arken sach er vor im stân.
dô er die arken dô ersach,
wider den heiden er dô sprach:
< lieber herr, dû solt mir
die arc geben schier,
diu gehoert di juden an.>
der künic sprach:< daz sî getân.>
des was er herzenlîchen vrô;
di arc fuort er mit im dô
und nam urloup dâ zehant.
dem heiden er danct unde mant
in an die dienst sîn.
er sprach:< lieber herr mîn,
ir habt mich gehabt schôn,
mîn dienst sol wesen iuwer lôn;
swann mir iuwer bot seit,
sô wil ich iu sîn bereit.>
von den heiden er dô schiet,
sîn reis ze jerusalêm geriet.
dâ wart er enpfangen schôn
und wart im an der stunt diu krôn
ûf sîn houbt gesetzet.
mit êrn wart er geletzet,
wan im diu wîch wart dâ von kunt
zwâr an der andern stunt.
dar nâch davit gewaltic wart.
er betwanc mit sîner hervart
beidiu bürg unde lant
muosten warten sîner hant.
er rîchset ze jerusalêm zwâr
völliclîch wol vierzic jâr.
davit minnet got sêr,
des gewan er michel êr.
er sant dâ man prophêten west,
di nâch got wârn di best;
der kômen vil an ein stat.
zuo in kom er geriten drât.
er sprach:< ir herrn, ich wolt gern
got mit guoten dingen êrn,
alsô daz er mich hiet in huot.
ein bethûs schoen unde guot
wolt ich im gern machen
mit seltsænen sachen,
und wolt ez schôn nennen,
daz man ez möht erkennen.
der tempel sô wirt ez genant,
über al die werlt wol erkant.>
dô di prophêten erhôrten daz
und er zuo in gesezzen was,
si sprâchen:< waz ir zuo êren
tuot got dem vil hêren,
des mac er iu gedanken wol,
wan er ist genâden vol.>
dô wart niht lenger gespart,
der tempel ûz gemezzen wart.
manigen mûrermeister guot
brâht man dar mit schoener huot.
dô wart ein gruntfeste
gemachet dâ, diu beste,
diu ie wart oder sît.
der tempel wart alsô wît,
daz ich iu niht gesagen kan.
man sach dâ manigen meister gân,
die di mûrære
lêrten âne swære,
unz daz diu gruntfeste,
diu stark und diu beste,
über die erd gebouwen wart.
die mûrer wurden daviten zart.
davit hêt ouch manic wîp,
diu mint er mit sîn eines lîp.
welt ir hoeren der selben zal,
wie vil ir wâren über al?
ir wârn sechzic unde mêr,
diu all wârn des küniges hêr.
er hêt ouch friundinn genuoc,
der ieslîchiu bî im truoc.
er hêt ouch herzogen, dienstman,
die im wârn undertân.
under den ein diener was,
der was geheizen urias;
der hêt ein vil schoen wîp,
diu was schoen über al ir lîp.
ir hals was gedræt schôn,
unde solt got nemen lôn,
er hiet verdient ze solt
mêr dann aller kriechen golt.
dô davit daz wîp ersach,
wider sich selben er sprach:
< ich hân nie schoener wîp gesehen,
des muoz ich von schulden jehen.
sam mir sêl unde lîp,
si muoz werden mîn wîp!>
er warp umb sie biz an di zeît,
daz si in zuo ir leit.
dô wart si im unmâzen liep.
si sleich zuo im als ein diep,
sô er sie haben wolde
und kurzwîln mit ir solde.
dar nâch verdrôz in zwâr.
er sprach:< daz ich niht offenbâr
mit ir minn haben sol,
daz tuot mir wê und niht wol.>
eines listes er gedâht,
der den herren urjam brâht
von sînem leben schier.
er sprach:< gewinnet mir
einen brief, vil lieber schrîbær,
der urie werde swær.
schrîp dem herzogen hôchgeborn,
daz er niht verdien mînen zorn;
swer im disen brief trag
und im mîn botschaft sag,
den schaff an den êrsten strît,
daz man in slach bî der zît;
als lieb im mîn huld sî,
schaff in den vînden nâhen bî,
daz er niht lebentic kom von dan,
oder er muoz mînen zorn hân.>
dô der brief geschriben wart,
urias huop sich an die vart
dâ er den herzogen vant;
den brief tet er im bekant.
dô er den brief dô gelas,
dô sprach er:< friunt urias,
dû solt bî uns belîben hie.>
mit armen er in umbevie.
er sprach:< dû bist ze rehter zît
her komen zuo disem strît,
der morgen fruo sol ergân.
dû bist des lîbes gar ein man,
die vînt kanst dû wol rüeren.
den vanen solt dû füeren
ze strît, als er dir wol stât:
daz ist mîn bet und mîn rât,
sît dich got hât zuo mir gesant.
dû wærest wol herr über ein lant
zwâr mit dîner frümcheit.
der sturmvan ist dir bereit.
sô der strît dann end hât,
so enbiut ich an der selben stat
davit an den stunden,
als ich an dem brief hân funden.>
dô di red hêt vernomen
urias sprach:< ich bin niht komen,
daz ich iht well strîten;
ich wil zuo davit rîten.
als im mîn botschaft wirt bekant,
sô kum ich dir her wider zehant.>
dô sprach der herzoc wolgetân:
< ez sol zwâr alsô niht ergân;
dû muost uns helfen vor der stat,
wan ez davit geboten hât.>
des morgens riten si an den strît.
dû muost urjas an der zît
rîten in die grôzen nôt
und muost dâ kiesen den tôt,
wan im half nieman dannen.
er verbôt sînen mannen,
daz im dâ nieman solt gestân;
dâ von muost er daz leben lân.
dô er dâ ertoett wart,
der herzoc sant ûf der vart
einen boten, der reit über lant.
er sprach:< tuo daviten bekant,
daz urias hab den tôt
erliten mit grôzer nôt,
als er mir enboten hât.>
davit nam an der selben stat
in daz hûs ze frouwen bersabê.
im wart sît noch ê
nie sô liep dhein wîp;
si was schoen über al ir lîp.
dô im diu botschaft wart geseit,
urie tôt was im niht leit;
daz er verlorn hêt den lîp,
daz geschach alz durch sîn wîp,
daz si davit wolt alein
und nieman mit im gemein.
dar nâch tet im der wîssag kunt,
wan got sprach durch sînen munt -
der wîssag hiez natân -:
< davit, dû hast vil übel getân,
daz urjas hât verlorn den lîp
durch bersabê daz schoen wîp.
dar umb dir got enboten hât
umb dîn grôz missetât,
daz dû den tempel mermelîn
lâzest dar an dîn bouwen sîn,
wan er umb dîn missetât
wil dînes tempels haben rât.
er ist vil zornic gegen dir,
daz solt dû wol gelouben mir.>
dô wart daviten herzen leit.
dô im der wîssag geseit
von got dis botschaft guot,
des wart trûric sîn muot.
er gedâht: ich hân übel getân,
daz ich den man ertoett hân.
dar umb ich dulde gotes zorn,
ich fürht, mîn sêl sî verlorn.
zehant macht er daz gebet sus
< miserere mei deus>:
den salm macht er schône
unserm herren ze lône.
den salter er mit wirdicheit
den juden und der kristenheit
macht er ze gebet gegen got;
diu frümcheit lêrt in daz gebot,
als wir hiut von im hân;
er wart ein vil heilic man.
bî bersabê gewan er schôn
den wîsen künic salomôn.
ein ander frou bî im truoc
einen andern, der was starc genuoc,
als ich die liut hoer jehen,
ez sî wâr und sî geschehen:
ez was der starc sampsôn
und der schoen absalôn
und salomôn der wîse
wârn all drî mit prîse
davites sün zwâr
und wârn im liep ân mâzen gar.
sô jehent sümlîch pfaffen,
ez wurd sô niht geschaffen,
ez wær sampsôn niht sîn kint;
des muoz ich sîn an sinnen blint,
wan ich dâ von die wârheit
niht wizzen kan - daz ist mir leit -,
ob er sîn sun sî gewesen.
des hân ich von im niht gelesen.
sô jehent etlîch liute,
sîn muoter wurde ze briute
neben einem mann der hiez danyê.
waz sol ich dâ von sagen mê?
sümlîch jehent ân nît,
er sî davites sun ân strît.
nu enweiz ich waz ich sagen sol,
wan got weiz alliu dinc wol;
der sol diser ding pflegen,
wan er læt kein guot under wegen.
doch wil ich an dem gelouben wesen,
daz man von im hab gelesen,
daz er davites kint wær.
dâ von wil ich âne swær
von im daz mærel tihten
und an daz buoch rihten.
sît mir diu menig gestêt schôn,
daz der starc sampsôn
sî des küniges davites sun,
sô wil ich iu kunt tuon,
waz im wunders ist geschehen;
des wil ich an dem buoch verjehen.
davites sun her sampsôn
der truoc wol der êren krôn,
wan er manic tugent begie,
dâ von diu êr in umbevie.
hern davites drittez wîp
diu hêt einen schoenen lîp;
diu was ân mâzen guot,
ir êr hêt si in grôzer huot.
diu truoc bî im schôn
den schoenen absalôn.
nû besehet ob ieman leb,
dem got drî sô schoen gâb geb,
als er daviten hât getân.
er was gên got ein sælic man,
daz er im gap schoener sün drî;
merket ob daz niht ein gâb sî!
mit sinnen ich daz merken kan:
den schoensten den ie wîp gewan,
den gap er hern davit;
dâ was er wol gewert mit.
dar zuo gap er im schôn
den starken sampsôn.
der dritt was wîs unde karc,
den nam er für tûsent marc;
der wart genant dâ schôn
der wîs künic salomôn.
daz was der schoensten gâb ein,
diu ûf daz ertrîch ie erschein.
got hêt an in grôz wîsheit
zwâr für alle werlt geleit.
sô wîs wart sîn sin,
daz er ze jerusalêm in
niht komen moht zuo dem bürgtor.
er sprach:< ich muoz stên hie vor,
oder man brech mir bî der zît
daz bürgtor, di mûr wît.
für wâr ich iu daz sagen kan,
mîn sin der rüert bêdenthalben an.>
diu dritt gâb was guot,
da von davit wart hôchgemuot,
daz er im gap schôn
den schoenen absalôn,
den schoensten den ie muoter getruoc;
diu gâb was wunniclîch genuoc.
sîn schoen zôch für die werlt hin,
er was der liebst under in.
dem vater was er liep genuoc.
er sprach:< diu muoter diu dich truoc,
diu müez immer sælic sîn!
sît mir wart kunt dîn liehter schîn,
kund ich nie werden trûricvar;
dû bist schoen ân mâzen gar.>
daz kint wuohs, biz im wart gezalt,
er wær ahzehen jâr alt.
was daz niht ein wunder,
daz diser kneht besunder
was schoener dann ie man lebt?
ist ieman der dâ wider strebt,
der frâg die korônik, daz buoch hêr,
dar an ist sîn geschriben mêr.
sîn hâr was guldîn dræt,
etlîch frou dâ mit næt.
diu im kom sô nâhen gegân,
daz si in sach vor ir stân,
diu hêt wunn und êren vil.
die red ich dâ mit enden wil,
wan nieman loben sol die man
an schoen, daz ist missetân.
man sol loben ir frümcheit
und ouch ir werde manheit.
der wîb schoen man loben sol
und ir tugent, daz stêt in wol.
doch kan mîn zung niht verdagen,
si müez ein teil von im sagen
mit frouwen und mit megde gunst.
got selber hêt sîn rein kunst
geleit vil schôn an sînen lîp;
wann in ersach ein schoen wîp,
diu muost im holdez herze tragen.
daz buoch hoer ich von im sagen,
so si ersach sînen schoenen lîp,
si sprach:< wol mich sælic wîp,
daz ich dînen schoenen lîp sol sehen!
nû kan mir nimmer missgeschehen!>
dô absalôn der schoen man
sich versinnen began,
daz er solt guot und wirde hân,
do begund er rîten unde gân
zuo sînen mannen, daz was reht.
er sprach:< ir ritter und ir kneht,
ir sült daz wizzen gar für vol,
ich bedarf guotes alsô wol
als davit der vater mîn,
des sült ir mir helfent sîn,
daz ich besitz daz künicrîch;
zwâr ich mach in all rîch.>
ein alter ritter dô widersprach:
< ir welt iu pruoven ungemach,
welt ir wider den herren mîn
iuch setzen, des ensol niht sîn;
und wirt sîn der künic gewar,
ir verliest sîn huld gar
und müezt sîn von im gescheiden.>
er sprach:< ich wolt ê bî den heiden
wesen, ê daz ich im liez
daz künicrîch, daz er mich verstiez,
wan ich muoz haben êr.
her ritter, ich wil iuwer lêr
volgen niht an dirre stunt;
iur untriu ist mir worden kunt.>
ein jünglinc sprach zehant:
< herr, bürg unde lant
sült ir haben, daz ist reht.
ich bin zwâr iuwer kneht,
dâ von ich iu wol guotes gan:
iur êr sült ir nieman lân.>
daviten wart diu red geseit,
daz was im ân mâzen leit.
er sprach:< wil mich der sun mîn
bî mînem rîch niht lâzen sîn,
sô wil ich im erzeigen,
daz er ist mîn eigen.>
dar nâch hiez er gâhen,
sînen schoenen sun vâhen.
er sprach:< ir sült rehte,
beide ritter und knehte,
alle balde gâhen,
mir absalônen vâhen.
den wilich in einen turn setzen
und an freuden letzen,
sô mac er dann wol verstân,
daz er wider mich hât getân.>
mit zühten ein alter ritter sprach:
< ir welt iu prüeven ungemach
unde herzensêr ân nôt.
iur herz lît vor sêr tôt,
seht ir in trûric vor iu stân;
ez sol alsô niht ergân.
ir sült nâch im senden,
ob er sîn well erwenden,
sîner grôzen kintheit;
ez ist im lîht nû worden leit.>
der künic davit sprach
ûz trûren und ungemach:
< dû rætest mir, ritter, reht.>
er sprach zuo sînem kneht:
< kneht, ich gib dir guot lôn.
rît balde und sag absalôn,
daz er bald kom zuo mir.
ich welle sînen willen schier
mit freuden gar volenden,
sînen kumber wil ich wenden.>
der bot reit zehant
da er absalôn vant.
er sprach:< dir enbiutet sicherlîch
davit der edel künic rîch
sînen veterlîchen gruoz.
er enwîcht dir nimmer fuoz
veterlîcher triuwen.
ez sol dich nimmer riuwen,
daz du dich wil von im scheiden
und rîten zuo den heiden.
juncherr, habt einn vesten muot,
rîtet zuo dem vater guot!
der mac dînen kumber wenden
und ouch dîn trûren enden.>
absalôn der jung man
sprach:< rît bald von mir dan!
dû bist ein trugenær.
dâ von sô ist mir swær
dîn botschaft und dîn rîten.
dû solt niht lenger bîten,
oder ich heiz dich vâhen,
an einen galgen hâhen.>
dô der bot erhôrt
sîniu zornigiu wort,
dô îlt er bald von dan.
er gie für daviten stân.
er sprach:< vil lieber herr mîn,
lâ dir niht leit noch zorn sîn
diu botschaft, die ich sagen mac.
mir was vil nâhen ein leider tac
von dînem schoenen sun ergân:
er wolt mich erhangen hân.>
dô davit hêt vernomen,
daz im diu botschaft was komen,
daz er sich wider setzen wolt
und zuo im niht kom als er solt,
er sprach:< wâ nû all mîn man?
ritter und swaz ich knappen hân,
die süllen balde gâhen,
mir absalônen vâhen.
swer in gevangen bringet mir,
dem gib ich bereites goldes schier
zweinzic marc rôtes golt,
daz sol wesen sîn solt.>
dô si den solt vernâmen,
wie schier si all quâmen
in irem harnasch! daz was reht.
beidiu ritter und ouch kneht
begunden all gâhen,
absalônen vâhen.
ir ieslîcher hiet gern daz golt
verdient und den werden solt.
si leiten sich dô in ein huot
für ein grôz stat guot;
dâ lac manger knapp stolz.
bî in was ein grôz holz;
da was absalôn în geriten.
si begunden sîn mit guoten siten
vârn, warten all gelîch,
beide arm unde rîch.
si santen schier ein bötelîn,
daz ir speher solt sîn;
daz kom zuo in fruo und niht spât.
< wartet! er kumt iu drât,>
sprach diu spech dâ zehant.
vil schier kom er zuo gerant.
der êrst der in dô ane sach,
der rant zuo im unde sprach:
< juncherr, ir sült niht gâhen,
lât iuch mit êren vâhen.>
< nein ich zwâr!> sprach er,
< er sî dirr oder der,
der mich mit strît an grîfen wil,
vor nieman ich die red hil,
er muoz mir lân daz leben mîn,
des sol er gar gewis sîn.>
von in was im unmâzen gâch,
si jagten all hinden nâch.
dô kêrt er einen wilden wec
ab der strâz an einen stec,
der was eng und niht wît
dô huop sich an der selben zît
ein wintgestoez daz was grôz.
sîn hâr im von dem houbt schôz
und wæet verr von im hin dan.
sîn hâr was wunniclîch getân
und was lanc nâch heiden sit.
ein ast begreif in dâ mit,
wan sich daz hâr dar umb swanc;
daz was schoen unde lanc.
ez zuct in ûz dem satel schier.
dâ wârn rescher knappen vier
im vil nâhen komen,
als ich dick hân vernomen,
daz er an dem ast hienc,
dâ von ez im niht wol ergienc,
wan der im aller næhst reit,
der selb kneht des niht vermeit,
er stæch daz sper biz an die hant
durch in, daz ez vil gar verswant.
ez geschach doch ân sîn schulde gar,
wan er daz ros enmoht zwâr
niht wider werfen an der zît,
wan der stec was niht sô wît.
dô der kneht daz ersach,
ze fliehen was im dô gâch.
er reit mit trûrigem muot.
er gedâht: lieber herr guot,
diu schuld ist unverdient mîn.
ich wolt mich trenken in dem rîn,
ê daz ich ez gern hiet getân.
ich bin ein unsælic man.
die andern die dâ nâch im riten,
von den wart niht vermiten,
si weinten umb in sêre;
ir klag was dannoch mêre.
si sprâchen:< uns ist daz bekant,
daz der herr, davit genant,
sich ertoetet umb daz kint.
all di liut di nû sint,
die gewunnen lieber kint nie.>
den tôten einer dô gevie
und leit in ûf ein pfert schôn.
er sprach:< schoener absalôn,
wie gebârt dîn vater, der herr mîn?
sô er ersiht den tôt dîn,
sô fürht ich sîn vil grôz nôt,
er lige zehant vor leide tôt.>
si fuorten in mit leide dan
da si funden iren herren stân.
der herr frâgt si mære,
wâ absalôn wære,
ob er wær gevangen.
dô sprach:< ez ist ergangen>
ein knapp der sich des ûz nam.
er sprach:< in trûren und in scham
stên ich durch den sun dîn,
da von muoz mîn herz trûric sîn.
urteil mir an disem tac,
herr mîn: daz nieman mac
understên, wie sol daz sîn?
die urteil lâz hiut wesen mîn,
wie ez süll dar umb ergân.>
er sprach:< daz sol man lâzen stân
und sol ez allez lâzen varn,
wan got kan alliu dinc bewarn,
als sîn genâd gegen uns stât.>
der kneht sprach:< daz ist mîn rât,
ob ich dir sag iht leider mær,
daz sol dir, herr, niht wesen swær,
wan dû di urteil hâst getân,
dâ von solt dû ez varn lân.
ich sag dir, lieber herr mîn,
ein mær, daz niht boeser möht sîn,
daz dû, herr, solt lâzen varn,
wan got muoz alliu dinc bewarn,
als dû die urteil selb hâst getân.
gedenk, daz dû ein biderb man
bist unde künic rîch,
dar an gedenk dû sicherlîch.
dîn herz sol niht haben nôt:
dîn sun absalôn ist tôt.>
dô er den tôt dâ vernam,
man gesach nie einen man
werden alsô tôtvar;
sîn varb wart im erblichen gar.
sîn hend begunden im sîgen,
sîn houbt begund er nîgen
ze tal gegen den füezen sîn.
der kneht sprach:< lieber herr mîn,
tuot dis starc klag hin!>
zehant wart er ân sin,
wan er en unmehten viel.
sîn herz in trûren wiel
und lac gar unversunnen.
der kneht lief zuo einem brunnen
und brâht ein becher wazzers vol.
er sprach:< ich erkenn sîn herz wol,
daz er lîdet grôz nôt
umb disen jæmerlîchen tôt.>
mit wazzer labt er in zehant.
er sprach:< mîn stolzer wîgant,
sich dînen starken muot an,
lâ dînen lîp niht zergân!
got der dich beschaffen hât,
der mac dir an der selben stat
einen als schoenen sun geben.
verderb niht dîn selbes leben
umb ditz kint; gedenk dar an,
daz sînen lîp nieman
verderbt, er sî vor got verlorn
und muoz dulden gotes zorn.>
dô davit in der unmaht
nâch des knehtes red gedâht,
er blict in jæmerlîchen an.
diu unmaht im dô an gewan,
daz er niht wol gereden moht,
als doch sînen êren toht.
des muost er reden lîse.
er sprach:< daz paradîse
und allez daz himelisch lôn
hiet ich niht für absalôn
genomen hie an diser zît;
sîn tôt mir micheln jâmer gît.>
er sprach:< ôwê kint mîn,
sol ich von dir gescheiden sîn,
daz bringt mir swær und ungemach.
ô wê, daz ich ie gesach
dînen schoenen lîp!
dich êret manic schoen wîp
durch di schoen diu an dir lac.
für wâr ich gesprechen mac,
daz nie sô schoenez wart geborn.
ôwê, wie hân ich dich verlorn!
michol diu lieb muoter dîn
zôch dich als ir kindelîn,
daz dû nie dhein hâr
von dînem houbt, daz ist wâr,
verlure, si hiet ez schôn;
daz tet si mir und dir ze lôn.
dîn hâr was goltdræte;
vil manic frou næte
dâ mit borten an der ram
und manic kleinôt wolgetân.
swer ouch dîn antlütz ersach,
der hêt dheinen ungemach,
wan ez hêt engelisch gestalt;
sîn schoen was manicvalt.
des müezen mir gestân
beidiu wîp unde man.>
ûz grôzem jâmer er dô sprach,
sô er den tôten sun an sach:
< wær ieman der mir möht geben,
daz ich verdurb an mînem leben,
daz dû, liebez kint mîn,
möhtest noch bî leben sîn,
dar umb wolt ich mit noeten
mich selben lâzen toeten.
ôwê!> sprach er aber dô,
< mîn herz mac nimmer werden vrô
zwâr biz an die lesten zeît,
daz man mich tôten zuo dir leit.
ôwê sumerwunne,
daz mir dîn got niht gunne!
dîn ougen wârn liehtgevar.
swâ der ein wîp wart gewar
und dich mit ougen ane sach,
sô verswant ir ungemach.
schoen wârn diu wengel dîn.
dîn munt gap sô rôten schîn,
daz ich sîn niht gesagen mac.>
er tet mangen grôzen slac
mit der hant dem herzen sîn.
er sprach:< vil liebez kint mîn,
und vörht ich niht mîner sêl nôt,
ich tæt mir selber den tôt.>
sîn ritter giengen ze ræten,
wie si dem tôten tæten,
daz si davit behielten dâ mit
und bestatten in nâch der juden sit.
der künic wart des gewar.
dô brach er ûz sîn hâr
und gie dâ er den tôten vant.
vil schier er sich sîn underwant
und kust den schoenen tôt
an sîn mündlîn rôt.
mit armen er in umbevie.
ir gesâht an einem manne nie
alsô jæmerlîch klagen;
er hêt sich selben nâch erslagen.
ein alter ritter daz ersach.
wider davit er dô sprach:
< zwiu sol dis grôz nôt?
welt ir vor leid ligen tôt?>
als er daz wort volgesprach,
daviten man dâ ligen sach
vor leid reht als einen man,
der nie dhein leben gewan.
dô man daz an dem künig sach,
der alt ritter aber sprach:
< tuot den tôten von im hin dan
und bestatet in als einen man,
der von künig sî geborn.
enruocht, tuo ez dem künig zorn;
ez wirt im her nâch lieb zwâr.
er verderbt sich ân mâzen gar.>
zehant wart der tôt man
getragen von dem künig dan,
und leiten in nâch juden reht.
beide ritter unde kneht
klagten in vil sêre
durch des küniges êre.
dô absalôn bestatt wart,
der davit was gewesen zart,
nâch juden reht als ein man,
dem grôz êr was undertân,
dar nâch davit bekomen was,
wan er vor leide kûm gênas,
er sprach:< ich sich wol, daz nieman
dhein herzenliep gehaben kan,
dâ sî herzenleit bî;
und liezen mich gedenk frî,
sô möht mîn herz riuwen hân,
des ez sust niht gehaben kan.
swie grôz sî mîns herzen slac:
daz nieman widertuon mac,
daz sol man lâzen varn.
got mac mir bî mînen jârn
einen sun gegeben, ob er wil,
mit dem ich mac gewinnen vil
freude unde wunne,
der mir liuhtet sam diu sunne.>
daz erhôrt der alt ritter dô.
< wolt ir sô reden, sô wær ich frô,
und liezet von dem herzen
iur leit und iuren smerzen
und gedæhtet dar an,
got hât als vil als er ie gewan.>
nû lâz wir die red stân.
wir süln daz buoch heben an,
dô bersabê bî davit was,
als ich an dem buoch las;
ich mein di schoenen, urjas wîp,
dar umb urjas gap den lîp.
diu wart daviten alsô zart,
als dick von im gelesen wart,
daz er sie mint für alliu wîp
durch iren minniclîchen lîp.
er hêt sie ein jâr und niht langer,
eines kindes wart si swanger,
daz was in der gebær,
sam ez absalôn wær
an schoen und an frümcheit,
daz ez der vater unverzeit
sach mit den ougen an.
er sprach:< ich dir wol guotes gan.
ich hân von got wunniclîchen lôn,
er hât mich ergetzt absalôn
an dir, des wil ich immer sagen danc
über kurz und über lanc
got dem vil reinen trehtîn,
sîn diener wil ich immer sîn.>
dâ mit kom er von im gegân.
einen engel vant er vor im stân,
der sprach:< ich sag dir daz für wâr
alsô reht offenbâr,
ez lebt niht siben tag dîn kint,
wan dîn sünde niht ensint
gebuozet, die dû hâst getân
an urjas dem getriuwen man,
wan ditz kint hât getragen
des wîp, der durch sie ist erslagen.>
davit wart an mâzen leit,
sîn nôt er vil tiur kleit.
ein lînen tuoch er dô bant
umb sîn houbt zehant
und viel nider ûf den estrîch
kriuzling und bât klegelîch
die almehtigen gotheit,
wan im was ân mâzen leit.
dô daz ersâhen sîn ritter,
si sprâchen:< mînes herren swær
ist grôz umb daz kint,
wan got wil ez machen blint.>
zehant leit ez grôz nôt
und lac vor den rittern tôt.
die ritter zehant begunden jehen:
< swer disen tôt hât gesehen,
der sol in verswîgen gar,
daz sîn mîn herr iht werde gewar.>
dô man den tôt nider leit,
daz was umb vesperzeît,
dannoch lac der künic rîch
allez ûf dem estrîch
ungetrunken und ungezzen.
sîn herz hêt nâhen frezzen
diu leitwend umb daz lieb kint.
all die künig die nû sint,
di liten nie sô grôz nôt.
dô er erhôrt des kindes tôt,
er ruoft den rittern allen dar.
er sprach:< ir sagt mir für wâr
von mînes lieben kindes nôt!
ich hôrt iuch sagen, ez wær tôt.>
der alt ritter aber sprach:
< lât varn iuwern ungemach,
ez wurd iu doch ân uns geseit.
tuot furder iuwer herzenleit,
iuwer klag und iuwer nôt.
iur schoenez kint daz ist tôt.>
dô hiez der künic springen,
im schoeniu kleider bringen.
zwên armboug guldîn
die streich er an den lîp sîn,
die bouge beid und daz gewant.
er sprach:< mir ist daz wol bekant,
daz ditz klein kindelîn
nieman mac lebentic mâchent sîn.>
er hiez im geben sîn krône
und sazt di ûf schône.
dô bâten in sîn ritter
in bescheiden ditz mær.
si sprâchen:< lieber herr mîn,
von welhen sachen mac daz sîn,
daz ir von freuden strebt,
di wîl daz kint lebt,
und iu daz trûren ist zergân,
sît daz kint hât sîn leben lân,
daz iu sô liep ist gewesen?
ir hiett doch gern sîn genesen
gesehen, daz wizz wir all wol;
dâ von uns all wundern sol,
daz iuwer freud was zergân -
des wundert hie vil manigen man -;
und nû daz kint ist tôt gesehen,
sagt uns, von wiu ist daz geschehen,
daz ir nû sît vil freudenrîch?
des wundert uns gemeineclîch.>
der künic sprach:< daz wil ich iu sagen
und wil iu sîn niht verdagen.
die wîl daz kint sîn leben hêt
und in gotes handen stêt,
dô bat ich got, daz er schier
daz kint gesunt liez werden mir,
und hêt dar zuo guoten trôst,
daz ez von siechtuom wurde erlôst.
nû ist daz kindel tôt gesehen,
nû kan sîn wærlîch niht geschehen:
nû muoz ich mich gehaben wol;
daz nieman widertuon sol,
daz sol man allez lâzen varn.
got der rîch müez uns bewarn!>
dar nâch truoc frou bersabê
einen sun, daz man sît noch ê
dheinen wîsern vernam;
der lebt lang und ân scham.
dô er zuo einem mann wart,
dô wart niht lenger gespart,
ez muosten jung und grîse
wundern sîner wîse,
daz ein sô junger man
sölhen wîstuom ie gewan.
dar nâch in sîn herz schôn
bat, daz er fuor in geôn.
dâ vant er einen priester stân,
der im guot und êren gan,
der was genant sadoch,
gotes priester was er doch.
dâ stuont ein wîssag bî;
wie des nam genant sî,
daz wil ich iuch wizzen lân:
er was geheizen natân.
die beide wurden des enein
vil schôn zwischen in zwein,
daz si den wîsen salomôn
wolden wîhen dâ vil schôn.
si sprâchen:< dû bist des wol wert,
daz wir dir zepter, krôn und swert
wîhen und dich begiezen;
daz öl sol ûf dich vliezen.
dâ mit wirst dû gewîhet schôn
under küniclîcher krôn.>
er sprach:< waz gotes will sî,
daz sol mir williclîch wesen bî.>
dô wart er gewîht dâ ze reht
und gewan dâ mangen kneht,
die im dienten schôn.
daz geschach allez in geôn.
daz volc freut sich gemein,
daz salomôn enpfie di wîch rein.
salomôn vil sinnrîch wart.
ze jerusalêm huop er ein vart,
wan si sîn ze herren gerten,
als si ir wîsheit lêrte.
dô er zuo der stat quam
und ez daz volc vernam,
do enpfiengen si in gemeineclîch,
beidiu arm unde rîch.
daz bürgtor sach er offen stân.
er sprach:< wâ sol ich în gân?>
si sprâchen:< herr, zem bürgtor.>
er sprach:< ich muoz stên hie vor.
daz tor ist niht sô wît,
daz ich müg ze dheiner zît
vor grôzem wîstuom dar în gegên;
ich muoz zwâr hie vor stên.
mîn wîstuom mac niht bî mir in,
wan ich hân bî mir grôzen sin.
daz ist mir baz dann iu bekant,
er stoezt sich an des tores want.
dâ von welt ir, daz ich hin in
kom, sô legt dar zuo den sin,
daz ir daz tor machet wît
und tuot daz schier, ez ist zît.>
dô di burgær heten vernomen,
daz er niht in di stat moht komen,
dô wurden si ze râte,
daz si santen drâte
nâch brechern und nâch mûrær.
si sprâchen:< ringet unser swær!
lât uns nider daz bürgtor
oder unser herr belîbt dâ vor.
brecht ez wol zehen klâfter wît,
sô kumt er an der selben zît
her în zuo uns, daz wizz wir wol;
niht fürbaz ich iuch manen sol.>
dô wart niht lenger gespart,
diu mûr dâ gebrochen wart
nider ûf die erde.
dô reit der künic werde
ze jerusalêm in die stat,
als in dô diu gemein bat,
junc unde alt.
sîn lop wart manicvalt
von den frouwen jungen.
dâ wart umb in gedrungen,
daz nie dhein künic ze dheiner vart
nie schôner enpfangen wart.
der künic salomôn zwâr
rîchset dâ wol vierzic jâr.
dar nâch tet im got bekant,
wan got ein engel zuo im sant,
der sagt im vil rehte;
er sprach:< nim gotes knehte
zuo dir und manigen wîssagen!
der botschaft sol ich niht verdagen:
dû solt den tempel der dort stât,
den davit erhaben hât,
den solt dû volbringen
mit allen dînen dingen,
und solt dînen sin dar an
legen, daz dâ nieman
snîd ze dem tempel dheinen stein.
beide grôz noch klein
mit dheinem wâfen snîden:
daz heiz die mûrer mîden.>
dô sprach salomôn der wîs:
< wâ mit sol ich den tempel lîs,
die stein ze samen füegen?
got sol sîn wol genüegen
den heiz wurken die stein.>
dô antwurt im der engel rein:
< daz hât dir got verboten gar,
du solt nemen dîner witz war.
des lâ dich von got genüegen,
dîn witz süln si ze samen füegen.>
dâ mit fuor der engel von dan.
salomôn trahten began
ein mânôt volliclîch,
wie er den tempel rîch
solt ze samen füegen ein,
daz er niht snite die stein.
sîn wîsheit traht hin und her
mit willen sînes herzen ger,
wie er dem tempel tæte,
daz er in ze samen bræhte.
eines nahtes dô er niht entslief,
ein gedanc im in sîn herz lief,
wie er einen wurm funde,
den er wol nennen kunde.
den wil ich iu nennen,
daz ir in mügt erkennen
nâch der geschrift der pfafheit,
als si mir vor habent geseit.
si habent in tantyr genant
und jehent, im sî der nam bekant.
daz widersagent di juden gar:
si sprechent, diser nam sî wâr,
wan er dan juden niht ist swær:
si heizent in zomêr.
dô salomôn disen wurm vant
und im vil schôn wart bekant -
daz geschach von sîner wîsheit,
wan im sîn sin vil wol seit,
daz im der wurm wære
nütz und êrbære
zuo den ungeworhten steinen,
und daz er mêr dheinen
dar zuo vinden mohte,
der im zuo dem tempel tohte -,
er sant nâch friunden und nâch mâgen,
die wolt er râtes frâgen;
er hiez îlen drâte
nâch sînem næhsten râte.
dô si ze samen quâmen
und sîn red vernâmen,
er sprach:< ich getrou iu allen wol;
ich weiz, daz ir sît triuwen vol.
einen boten hât mir got gesant,
der vil getriu heilant,
er well mir des wol getrouwen,
daz ich den tempel süll erbouwen,
den mîn vater hât erhaben
in sînen wunnenbernden tagen.
alsô hât er enboten mir,
daz ich daz werc an grîfe schier.
alsô wil der heilant rein,
daz ich die wend, die eckstein
mit dheinem wâfen snîde,
er wil daz ichz vermîde.
nu getar ich niht dâ wider streben,
als liep mir ist mîn leben.
nû râtent, mâg und friunt mîn,
wie ichz süll an grîfent sîn.>
si sprâchen all gelîche:
< vil edel künic rîche,
dir nieman gerâten kan.
under uns ist leider nieman,
der dich des kunne bewîsen,
daz du ân meizel und ân îsen
die stein mügest ze samen füegen.
got sol des wol genüegen,
daz dû mit meizeln di stein
würkest zuo dem tempel rein.>
dô im ir rât niht tohte,
ze staten niht komen mohte,
do begund er zorniger von in gên.
die rüefer hiez er ûf stên;
die ruoften, daz di liut schôn
kæmen für den künic salomôn
allsamt gemeine,
grôz unde kleine.
nâch sînem willen daz geschach.
wider si all er dô sprach:
< ich leg iu für mînen sin.
sî ieman wîser dann ich bin,
der rât mir, als im gezem,
daz ich den sin ab im nem,
er sî grôz oder klein,
wie ich gesnîd einen stein
ân meizel und ân îsengewât,
wan ez mir got geboten hât.>
swie grôz menig für in was komen,
sô hêt er doch nieman vernomen,
der im gerâten kunde
an der selben stunde;
dâ von er ez muost lâzen stân.
sîn wîsheit liez er für sich gân,
wan er sant wîten in diu lant:
swâ man den wurm vant,
der dâ heizet zomêr,
swer im der brâht ein sac swær,
dem gap er vil ring
zwelf pfunt guldîner pfenning.
dô man daz von im vernam,
vil manic mensch dar kam
nâch dem wurm, dâ man in vant.
der würm brâht man zehant
vil und genuoc
der würm man für in truoc.
dô er der würm vil ersach,
zuo sînen knappen er sprach:
< gêt und gewinnet glasvaz,
alsô liep ist mir daz,
köpf, bêcher, schüzzel vil!
vor nieman ich daz helen wil,
ich heiz di würm toeten
und heiz di knappen noeten,
daz si daz bluot gemein
in glas, in köpf, in becher rein
lâzen si alle vol,
dâ mit ich mac di stein wol
von einander bringen.
ich wil dar nâch heizen ringen
die mûrer, daz si gewinnen vil
vedern, daz wirt ein spil!
die süln si machen alsô guot
und süln si dunken in daz bluot
und dâ mit bestrîchen gemein
die vil grôzen stein
dem gelîch sam ein schrîbær;
sô ist ir dheiner sô swær,
noch sô grôz noch sô guot,
er muoz zervarn von dem bluot
und ouch enzwei gên.
ir dheiner mac niht ganz bestên
von des selben bluotes kraft,
sô grôz ist sîn meisterschaft;
enzwei gêt er niht anders wâ,
wan als er ist gemâlet dâ.>
dô die mûrære
vernâmen disiu mære,
dô kom ir vil gedrungen,
der alten und der jungen.
daz werc er in enpfalch schôn,
der wîs künic salomôn.
daz dûht ein grôzez wunder
di liut dâ besunder,
daz die stein von dem bluot
gelîcht wurden an dem tempel guot.
dâ mit die mûrære
mûrten âne swære
den tempel hôch unde wît;
daz geschach bî des küniges zît,
der da salomôn was genant,
sîn wîsheit was vil wol erkant.
nû wil ich iu ouch sagen schôn:
zwei wîp kômn für hern salomôn
und klagten ir swære.
si wârn unêrbære,
und sag iu sam mir mîn lîp,
ez wârn zwei gemeiniu wîp;
diu brâhten dar ein kindelîn,
daz niht schoener möht sîn.
diu ein sprach:< her, ich klag dir,
daz dû reht rihtest mir,
wan ich und ditz wîp gemein
wârn in einem hûs alein
und wârn beid swanger
und mohten getragen niht langer
unde kômen gelîch nider;
uns swuoren all unser glider.
des morgens dô ez tac wart
und detten wolt mîn kindel zart,
dô erschein ez mir tôt;
mîn herz gewan grôz nôt.
dô ich daz kint reht ersach,
mîn herz mir dô verjach,
daz ditz tôt kindelîn
niht ze reht solt wesen mîn.
dâ mit îlt ich zehant
dâ ich ditz wîbs wiegen vant;
dâ sach ich mîn kint inne
gebunden wol mit sinne.
zehant bat ich vil stæte,
daz si ez durch got tæte
und gæb mir wider mîn kint.
si sprach: « diser red erwint,
wan ditz klein kint ist mîn,
dâ von sô lâ dîn biten sîn. »
nû hâst dû, herr, wol vernomen,
wie ich in klag bin für dich komen.>
diu red was der andern swær.
si sprach, ditz kindel wær
ir, daz si bî ir truoc,
wan ez was schoen und frum genuoc;
dâ von truog si ez an ir arm.
si sprach:< herr, lâ dich erbarm
über mich und tuo des schîn,
daz du ein rehter rihter wellest sîn.
ich sag bî mîner wârheit:
ditz kint daz disiu frou treit,
daz ist mîn ze rehte.
sît dû herren und knehte
rihtest nâch der rehticheit,
sô lâ dir, herr, wesen leit,
daz ditz wîp ditz kindelîn
hât mir genomen, wan ez ist mîn.>
diu ander sprach:< nein ez zwâr!
ez bestêt iuch niht umb ein hâr.
künic, dû solt durch got
hie rihten disen spot,
wan ich klag dir mîn leit:
daz dir ditz wîp hât geseit,
daz ist niht wan ir spot.
nû riht mir durch den rîchen got!>
zuo der andern sprach der künic dô:
< wie ist iu geschehen sô,
daz ir frouwen beide
jehet grôzer leide?>
diu ein sprach:< daz sag ich.
ich wil des vermezzen mich,
daz ich iu reht sagen wil.
wir hêten beid gemachs niht vil,
wan ein kleinez kemerlîn,
dar inn muosten unsriu bett sîn.
diu frou lac an einem ort,
anderhalb ich gegen ir dort.
dâ hêt wir beid zwei kint,
diu wol in aht wochen sint
beidiu wærlîch geborn.
mîn red sol dir niht wesen zorn -
unser ieglîchiu hêt ein wiegen -:
diz wîp wil mich betriegen,
wan si ir kint erdruckt hât.
daz ist ein grôz missetât,
daz si gie und niht lief
dâ ich an mînem bett slief -
daz was mir ein grôz nôt -,
daz si ir kint truoc alsô tôt
hin für daz bette mîn
und want mîn liebez kindelîn
ûz mîner wiegen zehant.
ir tôtez kint si dar în bant
und truoc daz mîn mit ir zehant;
in ir wiegen si ez bant.
dô ich dô entwachte,
mîn lîp vor leid erkrachte,
dô ich vant daz kint tôt;
mîn lîp leit vil grôz nôt,
wan ich nam mangen umbsweif,
biz ich ein kerzenlieht begreif:
dâ schouwet ich daz kindelîn,
dâ sach ich wol, daz ez mîn
was, an der selben stat.
dô ich gên der wiegen trat,
mîn lîp vor leid erkrachte:
mîn kint mich schôn an lachte.
dô bat ich ditz wîp guot:
frou, durch got ez tuot,
und gebt mir wider mîn kint.
si sprach: « sint iuwer ougen blint?
seht ir niht, daz ez ist mîn?
ir mügt wol trunken sîn,
des swüer ich wol manigen eit.
gêt hin mit iuwerr kündicheit! » -
alsô hân ich mîn kint verlorn.
nû riht mir durch gotes zorn!>
daz ander wîp sprach:< nû hoert mich!>
der künic sprach:< fröuwelîn nû sprich!>
si sprach:< der red ist niht alsô:
si vant ez tôt in dem strô,
daz in ir wiegen was geleit.
si wolt mir mit ir kündicheit
ditz kint gewinnen an.>
do gedâht der wunderwîs man:
ich wil si beid versuochen.
ob sîn got wil geruochen,
ich wil mîn wîsheit kêren
dar zuo mit grôzen êren,
mînen rât und mînen list,
wes ditz kint ist.
wider die einen er dô sprach:
< ir jehet, ir habt ungemach
umb ditz klein kindelîn,
ez sülle iur ze reht sîn;
sô giht dis frou guot,
si hab ditz kint in ir huot
gehabt schôn und ez sî ir.
nû wil ich iu den strît schier
bescheiden schôn an dirre stat.>
einen knappen er dô gên bat.
er sprach:< nim ditz kindelîn,
des muost dû teiler sîn
mit dînem scharfen swert.
swelich frou des under in niht enbert,
daz dû ez teilest mitten enzwei,
umb der red gib ich niht ein ei.>
dâ mit der kneht daz kint gevie.
mit blôzem swert er dô gie
und wolt daz kint dô geteilt hân.
des kindes muoter ruoft in an:
< neinâ! lieber herre mîn,
lâ ditz kint lebentic sîn.
ich wil mich sîn verzîhen ê,
ê ditz mort an im ergê.>
daz ander wîp sprach zehant:
< ê ir mîn kint wurde erkant,
ich wolt ez teilen lâzen gar,
ê ir mîn kint wurde zwâr.>
diu muoter viel dem künig an den fuoz.
< von schulden ich des jehen muoz,
ich wil ir daz kint geben
dar umb daz si ez lâze leben.>
der künic zuo der muoter sprach:
< ich sich wol, daz ir habt ungemach;
iuwer barmung diu ist grôz> -
daz wazzer ir ûz den ougen flôz -:
< dar an ich nû sihe wol,
daz ez iuwer wesen sol,
ditz klein kindelîn,
wan ir sît zwâr diu muoter sîn.>
dar nâch sprach der künic rîch
zuo dem knappen sicherlîch,
daz er ir gæb daz kint dô;
des was si von herzen frô.
daz kint si von dannen truoc,
da von ir herz wart frô genuoc.
dannoch hêt davit zwâr
einen sun, der was ân mâzen gar
sterker dann dô ieman lebt.
ist ieman der dâ wider strebt,
der vrâge di ez habent gelesen.
die müezen mir der wârheit wesen,
daz er was der sterkest man,
den ûf der erd ie wîp gewan.
ich sag iu ouch von im für wâr,
dar zuo hêt er ein langez hâr
vil gar gemischt, als man seit.
er was zweir ellen breit
vorn über die brust sîn,
dar an lac sîner sterk schîn;
sîn arm grôz, sîn bein vlach:
wunders vil an im geschach.
eines tages er dô gie
in einen walt, dâ er nie
mit sînen füezen hin getrat.
dâ sach er ein vil starkez pfat
da ein leu gie, dem was gâch.
dem volgt er allez hinden nâch,
vil reht alz ûf sînem spor;
der leu gie im allez vor.
ze jungst er in dô ergie.
der leu in mit der klô gevie,
und zart im allez sîn gewant.
dar nâch er einen list vant:
mit dem knie er ûf in trat,
als in dô sîn will bat,
und greif im an der selben stunt
mit sînen handen in den munt.
daz macht dô sîn grôz kraft,
daz er an im sigehaft
wart an der selben zît.
den munt zart er dem lewen wît,
daz er den tôt von im nam.
von dannen gie er als im zam.
daz geschach von den kreften sîn;
daz wart an dem lewen schîn.
er hêt ouch friundinn vil,
die ich niht all nennen wil
noch niht all nennen kan,
under in ein wîp wolgetân
was im ân mâzen liep.
zuo der sleich er als ein diep,
wan si was ein flætic wîp,
ân mâzen schoen übr al ir lîp;
dâ von er si ze konen nam,
als sînen êren wol zam.
si was im lieber dann got,
vil gern behielt er ir gebot.
dar nâch einem heidenischen man
wart ir schoen kunt getân.
der hiez ir tougen nemen war;
mangen brief sant er ir dar,
der werden herzoginne:
er wolt si gern minnen
mit lîb und mit guote,
irn lîp hêt er in huote
vor regen und vor sunne.
der herzoc het manic wunne
mit ir, der dâ sampsôn hiez.
von dheiner drô er daz liez,
er gæb ir allez des si gert;
des was si schôn von im gewert.
diser heiden warp alz dar
mit briefen; des wart niht gewar
her sampsôn der starc man,
der ir vil êrn hêt getân.
eines tages der künic sant
einen brief, den si wol erkant,
der werden herzoginnen.
der brief sprach:< solt ich minnen,
frou, dînen werden lîp!
du bist gelobt über alliu wîp.
dû solt mir, frou, ein gâb geben,
die dien ich gar ân widerstreben,
daz du mich, frou, an dem morgen
sehest gar verborgen;
sô leg ich dir für den kumber mîn,
dîn eigen wil ich immer sîn.>
der brief sant er ir genuoc
bî einem wîbe, diu was kluoc,
biz si begund gên ir jehen,
daz si in wolt gern sehen.
diu botschaft wart im kunt getân.
des morgens reit er zuo ir dan.
vil wunniclîch er zuo ir sprach:
< mîn herz dir ie mit triuwen wac,
vil edliu herzoginne.
wol im, der dich sol minnen!
ich gesach nie sô schoen wîp.
dîn gestalt ist über al dîn lîp
wol eines landes wert.
vil sælden ist an dir gemêrt
dîn houbt ist geschaffen wol,
als einer schoenen frouwen sol.
dîn hirn ist lieht, dîn wengel klâr,
dîn mündel ist rôsenvar,
eng unde wol gestalt;
dîn brâ sam si sîn gemâlt,
klein und ze mâzen hôch;
daz vel, dîn ougenüberzoch,
daz ist wîz als liljenblat.
dû treist an dir der engel wât.
dîn ougen sint dir alsô lieht,
swer sich dar inn ze reht ersiht,
der muoz immer sælic sîn,
daz hab ûf den triuwen mîn.
frou, si stênt dir alsô wol,
daz man dich immer loben sol. reht als einen valken schoenen; man solt dich billîch kroenen.
dû treist die krôn der êren gar.
swer dîner tugent sol nemen war,
der muoz immer froelîch sîn,
daz hab ûf den triuwen mîn.
ich sag wol, wie dîn wengel was:
ez liuht als ein spiegelglas;
dâ von kan ich es niht gedagen,
ich muoz di wârheit von in sagen:
swer rôsen under milich guzz
unde daz zesamen fluzz,
alsô sint dîn wengelîn,
wan si niht schoener möhten sîn.
dîn nas nâch wunsch wol gestalt,
dîn hiufel sam si sîn gemâlt;
dîn hâr als di goltdræt,
biutel man wol dâ mit næt,
dar zuo lind sam di sîden.
wer möht daz vermîden:
swer dich mit ougen hât gesehen,
der muoz des von schulden jehen,
daz dû sîst schoen und rein gar
und hâst niht wandels umb ein hâr.
dîn scheitel wîz und dîn nac,
der liuhtet sam der lieht tac.
dîn zend sint sam ein hermelîn,
ein snê kunt niht wîzer gesîn;
dîn hals gedræt schôn,
und solt got nemen lôn,
er hiet verdienet ze solt
mêr dann aller kriechen golt.
wâ ist wîp sô schoen gesehen?
daz mac wærlîch nieman jehen.
ir kel ist lieht unde blanc,
daz man sæhe daz getranc
alsô lûterlîch fliezen,
durch die kel in den lîp schiezen.
dîn ôren sint ze reht grôz.
zuo dir sich nieman genôz
an schoen und an tugent,
an zuht und an jugent,
an frümcheit und an êren:
di wellent nimmer von dir kêren.
jâ bist dû schoen und ouch guot
und bist ouch wol gemuot.
dû bist edel und wol gezogen,
an êren unbetrogen;
dû hâst rein kiuscheit.
got hât sîn zierd an dich geleit
an aller slaht dingen:
got lâz dir wol gelingen!
swaz ein frou haben sol
reiner tugent, der bist dû vol;
der hâst dû tûsent stunt als vil,
wan dû bist aller herzen spil,
die dich ane sehent
und dîn tugent reht spehent.>
des antwurt diu vil guote
ûz vil frîem muote:
< swie mich got beschaffen hât,
also muoz ich sîn an aller stat.
iures lobes aht ich kleine,
wan wirt mîn man al eine
iurer rede innen,
ir komet nimer von hinnen,
ir wert erslagen oder gevangen.
dâ von lât iu niht gelangen
des ir werdet entwert.
hie wert ir wærlîch niht gewert.
dâ von rîtt von hinnen -
ez kümt iu ze ungewinne -,
daz iu der herzoc sampsôn
iht zerfüer iuwer krôn,
diu iu heidenischem man
ûf iurem houbt sol stân.>
dâ mit reit der heiden dan.
sîn gewerft wolt er dannoch niht lân.
dar nâch eins tages kom er dar
und hiez des tougen nemen war,
daz nieman bî der frouwen was
in einem venster dâ si saz.
er sprach:< got grüez iuch, frou guot,
wol gezogen und hôchgemuot,
mîn dienst ist iu vil gern bereit,
wan ich lîd von iu arbeit
und alsô grôzen smerzen
an lîb und an herzen
und brinn nâch iu als ein gluot.>
si sprach:< daz ist für den frost guot.
habt ir nâch mir die hitz,
daz ist ein grôz unwitz.>
er sprach:< mich friuset under wîlen.>
< sô sült ir zuo dem fiur îlen,>
sprach diu herzoginne,
< ir habt niht rehter sinne.>
er sprach:< frou reine,
irn merket waz ich meine:
ich mein iuwer minne.>
si sprach:< als ich sie gespinne,
sô wil ich sie teilen drât.
rîtet heim, ez wirt ze spât.>
er sprach:< ir redet ze wol.>
si sprach:< ich rede als ich sol.>
er sprach:< frou vil guot,
wol gezogen und hôchgemuot,
tuot mir iuwer genâde schîn;
iur eigen wil ich immer sîn.
vind ich niht genâden, so bin ich tôt.>
si sprach:< so koment uns di rôsen rôt.>
er sprach:< frou redet niht alsô,
oder ich mac nimmer werden frô
und wird ouch trûric und ungemuot.>
si sprach:< sô kümt uns der vîal guot.>
dô sprach er:< frou guot,
nemet mich in iuwer huot!
für wâr ich daz sprechen mac,
iuwer red ist mir ein slac,
wan mir ist zwâr
ein tac wol tûsent jâr;
die lebich mit sorgen immer mê.>
si sprach:< sô kumt uns der grüen klê.>
dâ mit sprach er ir an den lîp,
biz daz daz schoen wîp
zuo im lieplîch sprach:
< mir ist leit iur ungemach,
iur klag und herzensêre.
sol ich durch iu mîn êre
verliesen und den lîp mîn,
wir beidiu müezen tôt sîn,
und wirt sîn sampsôn gewar,
wir beidiu sîn verloren gar
an lîb und an guot:
lât von mir iuwern muot.>
er sprach:< daz tuon ich nimmer,
iur eigen bin ich immer.
sol ich, frou, durch iuch nôt
lîden, sô lig ich tôt.
ich wil von iu niht scheiden
wider zuo den heiden,
ich bring iuch, frou, mit mir dan,
swie halt ez mir süll ergân.>
dô sprach diu frou guot
ûz trûrigem muot:
< âwê mîner stæticheit!
sol ich di brechen, dâst mir leit,
gegen mînem getriuwen man,
der mir nie leit hât getân
und mich ie hêt für alliu wîp.
sol ich den tugenthaften lîp
alsô lâzen in noeten,
er solt mich billîch toeten,
des wær wol wert mîn boeser lîp,
sît ich im bin für alliu wîp.
sô hân ich anderthalben klag,
daz ich mînem lîb sag,
daz ich disen heiden
von hinnen sol lân scheiden
von mînem lîb ungewert,
des er in zühten an mich gert.
sô ist mîn öbristiu nôt,
wirt er sîn inn, sô bin ich tôt,
daz ich und diser heiden
wellen von im scheiden.
nû rât mir, liebez herze mîn,
waz ich tuont sülle sîn,
ob ich mit dem heiden
von dem fürsten sülle scheiden,
dem ich sô liep bin gewesen,
der ân mich niht moht genesen,
oder ob ich hie bî im bestê,
der heiden var, swie ez ergê.>
der heiden zuhticlîchen sprach:
< ôwê ich muoz lîden ungemach
wærlîch von dir und den tôt.
ich hêt brûn, wîz, mermlîn, rôt
gefüeret zuo einem palast,
den ich dir schôn hêt verglast,
vil edliu herzoginne;
dâ müest dû küniginne
mit êren în sîn gegân.
zehen tûsent dienstman
müesten dîner genâden gern,
ob dû mich, frou, woldest gewern,
und zwei tûsent frouwen -
die maht dû gern schouwen -,
die müesten dir sîn undertân
und dar zuo allez daz ich hân,
alliu jâr bezzer dann vert.
ich wolt geben tûsent rittern swert
allez durch den willen dîn,
vêch, veder, hermelîn,
scharlach wîz unde rôt.
ich wold ouch ê den tôt
lîden, ê ich dâ von schiet,
daz ich dir gelobt hiet.
frou, woldest dû mich gewern,
dîner genâden müesten gern
alle die ich indert hân,
und dich für got biten an.>
do daz wîp den heiden vernam schôn,
do begund ir leiden her sampsôn,
der vil starc man.
si sprach:< swie ez mir süll ergân,
sô wil ich mit dir scheiden
von hinnen zuo den heiden.
ich fürht aber sêr,
wir verliesen beidiu lîp und êr.>
dô sprach der heidenisch man:
< daz sol ich wol understân,
wan ich wil in ê toeten,
sô komen wir beidiu ûz noeten.
ich wil uns râten einen list,
der uns nütz und guot ist.
wil dû, daz ich im an gesig,
so ervar, wâ sîn sterk lig,
in houbt oder in gebein,
daz sagt er dir alein.>
dâ mit kom diu frou gegân
hin für den herzogen stân.
si sprach:< vil lieber herr guot,
woldest dû mir sagen des ich muot,
daz wolt ich dienen eigenlîch.>
dô sprach der herzoc rîch:
< sprich, liebiu frou, zuo mir,
swaz dû wil, daz sag ich dir.>
dô sprach diu lieb frou guot:
< durch mînen willen ir daz tuot,
daz ir mir sagt daz mære
von wannen diu kraft waere
bekomen an iuwern schoenen lîp,>
alsô sprach daz schoen wîp.
dô sprach ez sampsôn zehant:
< daz sol dir sîn von mir bekant:
si lît mir in dem hâr,
daz sag ich dir, frou, für wâr.
swann ich des hâres niht enhân,
sô bin ich als ein ander man.>
zehant gedâht si ir an der stat:
des sol werden guot rât;
ich schaff, daz dû verliust dîn hâr,
sô mac ich dir entrinnen gar.
die red hêt diu frou in aht.
eines tages si ir gedâht,
dô der herzoc sampsôn slief;
diu frou nâch einer schær lief.
zehant der heiden was komen,
wan er diu mær hêt vernomen.
er brâht ir schôn mit sinnen
ein lægel, da was twalm innen.
si wact den herzogen lîs:
< dîn slâf macht mich grîs.
nû trinc, dû lieber herr mîn!
ditz getranc mac niht bezzer gesîn,
wan ich ez schôn behalten hân.>
do tranc sampsôn der werde man.
zehant wart er müede gar
und wart sô trunken, daz ist wâr,
daz so trunken wart nie dhein man.
dô begund er slâfen begân.
zehant sneit si im ab daz hâr.
dô kom der heiden, daz ist wâr.
er sprach:< hâst dû daz hâr versniten?>
si sprach:< ich hân ez niht vermiten,
ich hân im hals unde ôrn,
sîn houbt al umb beschorn.>
der heiden sprach:< dâst reht getân.
nû wil ich slahen dînen man,
wan ich hân starker kneht vier,
die helfent mir vil schier
in vil jæmerlîch zerbern,
wan er kan sich mîn niht erwern,
sît er die sterk hât verlorn;
ich rich an im mînen zorn.>
der froun wart leit und ungemach,
wan si ir triu an sach,
daz er ir schôn hêt gepflegen.
si sprach:< ir lât daz underwegen,
daz er den tôt iht von iu dol.
mîn herr hât mich gehabt wol,
daz dhein frou ûf ertrîch
gehandelt wart sô lieplîch,
als ich von disem werden man,
an dem ich mîn triu hân
zerbrochen; des sol ich vâlentinn
in einem fiur brinn.
ez hât mich sêr gerouwen -
des sült ir mir getrouwen -,
sît ich disen werden man
durch iuwern lîp verkoren hân.
nû hân ich zweir hande nôt:
wann er entwacht, sô bin ich tôt;
daz ander ist: und sol er vliesen
sîn leben durch mich verkiesen,
sô brich ich gar di triu mîn,
des muoz ich vil trûric sîn.>
zehant der heiden zuo ir sprach,
dô er erhôrt ir ungemach,
er sprach:< liebiu frou mîn,
dîn klag wil ze grôz sîn;
der mac ich dich ergetzen wol.
wil dû ez haben von mir für vol,
ich hab dich zwir sô schône
und treist bî mir die krône,
die dû ê niht hâst getragen,
und ist daz er hie wirt erslagen.>
do sprach si:< nein, lieber herr mîn,
zwâr ez mac alsô niht gesîn,
ich lâz in hie niht toeten.
wil du in iht anders noeten
hie, den beschorn man,
der mir sô wol hât getân,
des muoz ich gunnen von reht
dir unde dînem kneht,
ob dû mir swerest einen eit,
daz im der tôt iht sî bereit.>
zehant sprach der heiden:
< er sol niht sîn gescheiden
von sînem leben hie ze stet;
nû bis gewert dîner bet.>
dô diu frou erhôrt
sîn red und sîniu wort,
zehant entslôz si drâte
die tür und die kemnâte.
dô gie der heiden an der stet
hin în nâch der frouwen bet.
er sprach:< lieben kneht mîn,
ir lât iu wol enpfolhen sîn,
daz im diu ougen iht brehen,
daz er uns nimmer müg gesehen.
nû seht! ir sült gemein
im binden hend unde bein.>
zehant daz alsô geschach;
dâ von gewan er ungemach.
daz binden er allez dô verslief
von dem twalm, der dô lief
in sînem houbt al umb gar;
bî im sô lac sîn trûtez hâr.
diu ougen er im ûz brach,
daz er ein stic niht ensach.
dâ wolt er sich gewert hân;
des moht leider niht ergân,
wan er gebunden vor im lac;
des gewan er leiden tac,
und hêt sîn sterk dâ verlorn,
wan in diu frou hêt beschorn;
dâ von muost er blint gân,
des wolt in der heiden niht erlân.
dô wart niht lenger gespart,
ein wagen dô bereitt wart.
dâ saz si ûf und fuor von dan
mit dem heidenischen man.
ze land er dô kêrte,
als in sîn sin dô lêrte.
er hêt verholen die frouwen
und liez die nieman schouwen,
wan er hêt sie dâ verspart,
unz der palast bereit wart.
mit freuden wolt er sie zeigen.
er gap ir mangen eigen,
die ir wâren undertân,
beidiu wîp unde man;
daz was vil êrbære.
glaser und mûrære
muosten grîfen dô zehant
gleser, mermel wol bekant, der gap man in genuoc. vil mangen mermel man dar truoc,
beidiu wîz unde rôt.
der künic den meistern gebôt
und vil mangem wercman:
er sprach:< der palast der sol stân
ûf einer siulen steinîn,
sô süln die swibogen sîn
all dar în geslozzen schôn.
dar inn wil ich die werden krôn
setzen ûf daz houbt mîn,
ich und ein wîp, hât liehten schîn,
diu ist der êrn vil wol wert.
ich wil ouch tûsent rittern swert
geben durch ir werdicheit,
und wurr ir iht, daz wær mir leit.
si ist schoen, des muoz ich jehen,
ich hân nie schoener wîp gesehen.
ich sag iu, an dem palast
süln sîn diu venster verglast.
mit gezierd, lieber meister mîn -
des wil ich iu lônent sîn -,
mit silber und mit golde,
bereit als ez solde,
sült ir den palast zieren,
mit gold die riemling visieren.
ich sag, der venster steine
süllen werden gemeine
mit saphir und jôchant.
ez sol in ieslîcher want
ligen zwelf karfunkelstein,
dar umb wîz berlîn klein.
ich sag iu ouch, daz gesedel
sol rîch sîn unde edel:
smaragd und rubîn
süln in dem gesedel sîn
und manic edel stein guot.
daz habt, ir meister, in iurer huot,
als ich iu vor hân geseit,
daz ez schôn werde bereit.>
an dem gesedel hiez er bouwen,
daz tet er durch die frouwen,
mêr dann fünf jâr;
do bereitet man si gar.
dô hiez er ruofen über al
in sînem land mit grôzem schal,
daz man koeme zuo der hôchzît,
die wolt er haben ân widerstrît.
dar nâch in sehs wochen
hêt er den tac gesprochen;
swer dar niht enkæme
und sîn rede niht vernæme,
der muost lîp unde leben
im ze pfant dar umb geben.
dô der ruof wart getân,
dar kom manic frum man
unde manic frou guot,
diu sich mit êrn hêt in huot,
fürsten, herren, grâven vil.
dar kom maniger hande spil,
rotten, singen unde sagen.
diu varnt diet wolt niht verdagen,
si lobten künic und künigin schôn
da si beidiu sâzen mit der krôn.
dô diu massenî gar
kom mit der êren schar
für den künic gedrungen,
den alten und den jungen
gap man allen rîchiu kleit.
den spilliuten wart geseit,
daz si diu alten næmen zuo in,
daz dûht si ein guoter gewin,
und wurden dô vil freudenrîch.
si jâhen dâ, daz nie sîn gelîch
wurd von rehter milt;
er truoc der êren schilt.
dô wart niht vermiten,
tûsent tuoch wurden versniten
von scharlach wîz unde rôt,
als im sîn frümcheit gebôt.
geloubet mir der mære:
wol hundert schuostære
muosten sîn alsô kluoc,
daz si gâben schuoch genuoc
allen den die dar kâmen,
wan swen si dâ vernâmen,
der muost niu schuoch tragen.
ez wæren recken oder zagen,
frouwen oder armiu wîp,
si muosten brîsen iren lîp.
in gürtel und in rîsen
hiez man die frouwen brîsen
iren lîp sô gar schône.
man gap in dô ze lône
hantschuoch alsô niuwe.
ir ieslîchiu gap ir triuwe,
daz man dhein altez gewant
an ir stolzem lîb vant.
lât iu wol gevallen,
zweinzic hundert ballen
von lînînen tuochen
muost man her für suochen;
di wurden all versniten,
daz wart dâ niht vermiten.
dannoch wart ez bezzer:
ein gürtel und ein mezzer
gap man ieslîchem zehant,
sô man ez best veil vant. des was sîn lop manicvalt. ez was deheiniu dâ sô alt, si muoste tragen ein schapel guot; des freut sich des küneges muot.
die spilliut wurden dâ berâten.
man sach dâ sieden unde brâten
in tûsent kuchen unde mêr.
daz schuof der künic alsô hêr,
daz si giengen ûf den sal.
dâ wart ân mâzen grôzer schal
und pusûn was dâ vil,
rotten, sagen, seitenspil;
man sluoc die hersumber.
nieman was sô tumber,
er gieng ûf den sal zehant,
dô im diu botschaft wart erkant.
ir freud wart dâ mit sinne.
si wartten der küniginne,
beidiu wîp unde man,
wan si solt zuo in dar gân. der künic di frouwen kleiden liez vil schôn, als er ir gehiez, in ein sîdîn hemde. zwên schuoch wârn ir nit fremde, di besten di ie wîp getruoc. zwâr si wârn rîch genuoc: von gold und von gesteine wâren si gemeine; beleit mit manigen stricken, mit wîsen berlîn dicken wârn si und mit korallen. si muosten wol gevallen einem ieslîchen der si sach. über daz hemd zôch si ein dach, ein tuoch von baldach, daz was breit, dâ mit si ir hemde überkleit: von lûterm gold was ez zwâr; nieman in vier hundert jâr hêt ein bezzerz gesehen, des muoz ich von schulden jehen. daz furrier was von zobel guot, des freut sich des künigs muot. ir mantel was von scharlach rôt, als ez der künic dô gebôt. daz furrier daz was hermelîn, daz gap von wîz sô liehten schîn, daz ez ein oug kûme an sach; des im diu menig dâ verjach. ez was ouch ûf dem mantel guot, den diu frou hêt in huot, zwei tassel alsô wol bereit, daz man noch hiut wunder seit von den steinen, di dar inn lâgen; die hêt der küneginn der heiden geben ze êren, daz sich ir freud solt mêren, wann der stein nieman bezzer vor im nie gewan ein gürtel si dâ umb truoc, diu was von gold rîch genuoc. vil stein man in dem gold vant der ieslîcher hêt ein lant mit êrn vergolten alsô wol, für wâr ich iu daz sagen sol. di rîsen di si umb bant, di hêt man in der heiden lant geworht mit guotem vlîz von edeln sîden wîz muost si dâ von reht sîn. edel ende guldîn giengen von der rîsen guot, des wart gefreut der frouwen muot. si truoc ein edel fürspan, daz ein frou nie gewan ein bezzerz dann ez was getân; sô guotez nie kein künic gewan.
dô diu frou wart gekleit
vil wunniclîch, als man seit,
von hermlîn, zobel, scharlach rôt,
von gold und silber, als der künic gebôt,
dô gie der künic für si schôn
und sazt ir ûf von gold ein krôn
und wîst die schoenen hôchgemuot
in den edeln palast guot,
an daz rîch gesedel,
daz was von stein edel.
dâ wart umb sie gedrungen
von alten und von jungen. ieglichz si schouwet besunder, sam si wær ein merwunder, von der schoen die si hêt an ir, daz sült ir wol gelouben mir.
der sie schouwen wolt,
der sach sie für allez golt,
wan schoener wîp wart nie gesehen,
des muoz ich von schulden jehen.
dô herzogen, grâven, ritter vil
und ouch manger hande spil
kômen in den palast,
der dâ schôn was verglast,
der künic ieslîchem gewan
ein gesedel, daz im wol gezam
und mit êren dâ gesaz;
von der wârheit weiz ich daz.
dô er si all gesidelt het,
als sînem herzen wol tet,
ze jungst er dô sitzen gie
zuo der künigin, diu in vie
bî sînem houbt vil schône
und sazt im ûf die krône.
< dise krôn rîche
solt dû sicherlîche
tragen durch den willen mîn;
ich wil dir holt mit triuwen sîn.>
dô hiez der künic tuoch breiten
und ouch den tisch bereiten;
daz wart getân vil schône.
der künic mit der krône
hiez ir aller schôn pflegen,
der frouwen und der swertdegen.
man gap in allen genuoc.
hei waz man riht für si truoc!
von trinken und von spîse
heten si ein paradîse.
dô was ouch ze den zîten zwâr
sampsôn gewahsen sîn hâr,
dâ sîn sterk inn lac.
der kom dar ûf den selben tac,
wan ez im vor hêt geseit
ein knapp vil gemeit.
swie er von der frouwen wær blint,
doch hêt in dar gewîst ein kint
zuo dem palast, dâ si az
und in grôzen freuden saz.
do her sampsôn daz seitenspil
vernam, des dâ was sô vil,
er sprach zuo dem knehte:
< nû wîs mich rehte
dâ der künic sitz schôn
und diu künigin mit ir krôn.>
daz hôrt ein man, der gie dâ für;
der jach:< ich iuch wol füer
dâ si sitzent schône
in dem palast mit ir krône.
si sitzent niht aleine.
des küniges gesleht gemeine
sitzent all bî im schône,
dâ si mit ir krône
sitzent an dem tische.
hasel, hüener und vische
habent si en widerstrît.
ez wart nie dhein hôchzît
mit êrn alsô bereitet wol.
die kuchen die sint alle vol:
swer die spîs suochet,
dem gît man swes er geruochet.>
dô daz erhôrt her sampsôn,
er gedâht: ich muoz in die krôn
zerfüeren und ir hôchzît.
< nû wîs mich dar, des ist zît,>
sprach er zuo sînem kneht;
< brinc mich zuo der siulen reht,
diu mitten under dem palast stât.
nû île und wîs mich dar drât!>
der kneht in bî dem mantel vie,
den wec er zuo der siulen gie;
die siul gap er im in die hant.
< nû fliuch mich,> sprach der wîgant,
< daz dir iht des palastes stein
iht zerslach houbt und bein.
vil verr solt dû von mir gâhen.
lâz dir mîn rede iht versmâhen:
tuost dû sîn niht, sô muost dû sterben
und under dem palast verderben.>
zehant der kneht von dannen schiet,
als im her sampsôn riet.
dô des her sampsôn innen wart,
dô wart niht lenger gespart,
er schütt die siul alein,
daz der öbrist stein
zuo dem nideristen viel.
dem künig, der frouwen manic schiel
wart von ir lîb geslagen.
waz sol ich nû mêr sagen?
wan daz ir einz dô niht genas.
sampsôn ouch dâ tôt was.
doch wil ich niht verdagen,
ê daz sich huop des tôdes klagen,
dô sampsôn alrêrst begreif
die siul und die umbesweif,
daz der rîch palast
seic, der dâ was verglast,
dô begund diu frou jehen:
< ei waz wil uns hie geschehen!
der palast der wil sîgen.>
der heiden sprach:< wir süllen nîgen
unserm abgot alsô guot,
daz er uns hab in sîner huot.
er wil uns zeigen an dirre stat,
daz er êr und sterk hât.
daz schînet an dem zittern wol,
daz er ist aller êren vol.>
mit diser rede sô seic ze tal
der palast aller über al,
als ich iu gesagt hân,
daz dâ genas nieman.
nû merket all gelîche,
ob ie dhein künic rîche
wurde an schoener gâb vil -
dar nâch ich nieman frâgen wil -,
also daviten von gotes schulden was.
er was wol geêret baz
dann ieman der in der werlt lebt.
ist ieman der dâ wider strebt,
dem wil ich ez bediuten wol,
die davites gâb, als ich sol.
drî sün gap er im zuo êren,
dâ von sich maht wol mêren
sîn heil, sîn gelück ze aller frist.
der ein was der sterkist,
der ûf daz ertrîch ie getrat;
des nam ich nenne an diser stat:
er was geheizen sampsôn.
der ander der hiez salomôn:
der was sô wîs ze aller zît,
daz er hêt von den fürsten nît,
daz im nieman moht widerstân;
dâ von moht er wol êr hân.
sîn dritter sun hiez absalôn,
der möht mit êren wol ein krôn
getragen über die werlt gar;
er was sô schoen, daz ist wâr,
daz nie ûf daz ertrîch
komen was sîn gelîch.
dâ von nieman frâgen sol,
wan dis gâb was êren vol.
nû merket, ûf disem ertrîch
wart diser gâb niht gelîch,
als ich iu vor gesagt hân,
swie ieslîchez end muost hân,
dâ von daviten leit geschach,
und leit dâ von ungemach.
dô davit wart ein alter man,
als ich vor mir gehoert hân,
daz er sô alt, sô kranc was,
als ich an dem buoch las
daz sîn lîp was sô kranc getân,
daz er zwô juncfroun muost hân
aller nehticlîchen,
die den künic rîchen
wermeten alsô schône;
si muosten dâ ze lône
einiu in sîner schôz ligen,
die ander hêt er unverswigen
gelegt an den ruck sîn,
daz si im wirme tæten schîn,
er müest anders tôt sîn;
und hieten in niht diu megedîn
gewermet ze aller stunt,
der tôt wær im worden kunt.
künic davit rîchsent gar
in jerusalêm vierzic jâr
und sîn sun salomôn
rîchset ouch dâ schôn
ze jerusalêm vierzic jâr.
nû hân ich iu gesaget gar
von daviten und sînem sun guot,
die wâren ân mâzen fruot.
nâch salomônes zîten
wart in jerusalêm wîten
erkant ein künic hiez roboam,
wan in salomônes scham
gewan bî einem schoenen wîp;
der rîchset mit sînem lîp
ze jerusalêm sibenzehen jâr,
daz sagt uns daz buoch für wâr.
für wâr ich iu gesagen kan,
ze den zîten was ein guot man,
der was geheizen job der guot,
der hêt got in sînem muot
ze allen zîten, swâ er was.
der selb lebt und genas:
aht und ahzic jâr wart im gezalt.
dô er wart alsô alt,
dô sprach got von himelrîch,
man funde nindert sînen gelîch,
der alsô guot wær alsam er.
daz müet den tiufel hart sêr,
daz er was sô reht guot
und daz in got hêt in sîner huot
und in sînem heiligen segen.
der tiufel sprach:< wolst dû mir geben
gewalt über den selben man,
wie schier ich in hiet brâht her dan
nâch allen dem willen mîn
und daz er liez die guottæt sîn!
also wolt ich in betriegen,
wan ich kan wol liegen.>
zehant sprach got der reine:
< nû hab dir gemeine
den gewalt über den guoten job,
ob er zerbrechen well sîn lop
und sîn guottæte,
die er an im stæte
hât gehabt sîn tag.
zerbricht er daz, ez wirt sîn klag
und sînes lîbes ungemach.>
der tiufel dô wider got sprach:
< er kan niht sîn sô stæt
gegen dir mit sîner guottaet,
ich bring in ûz dem lob sîn,
sît ich sol sîn gewaltic sîn.>
zehant er sich sîn underwant.
do er schiet von dem heilant,
dô sprach der heilant rîch:
< ich erloub dir sicherlîch,
vil boeser tiufel sathan,
über allez daz job ie gewan
ân alein über sîn sêl,
der pfligt sant michêl.
sînen lîp solt dû niht toeten.
welst dû in haben in noeten -
daz urloup wil ich geben dir -,
sô vinst dû an dem mann schier,
ob er mir ist von herzen holt
und ich im lieber dann golt.>
der vâlant dô verswant,
des mannes er sich underwant:
beidiu rinder unde swîn
muosten dâ vor im tôt sîn;
daz schuof zwâr her sathan
ze leid dem getriuwen man.
der herter kom geloufen,
der begund sich selber roufen.
er sprach:< lieber herr mîn,
schâf, rinder und ouch swîn
sint mir ze veld in grôzer nôt
ûf der wisen all tôt!>
dô job des herters red vernam,
er sprach:< dîn leid und dîn scham
solt dû lâzen varen.
got gap uns bî unsern jâren
sîn genâd hart schôn,
des sag ich im grôzen lôn
und lob sîner gotheit,
mîn dienst sol im doch sîn bereit.
als er dô wolt, alsô ist im geschehen,
des muoz ich von der wârheit jehen.>
dô der herter von im gie,
der tievel des dannoch niht enlie,
er sant daz mort in sîn ros,
daz si vielen in daz mos
und den tôt dâ nâmen.
er schuof daz in allen samen
von im wê geschach.
sîn kneht gie für in unde sprach:
< herr, dû hâst diu ros verlorn!
daz ist wærlîch gotes zorn.>
alsô sprach job der guot man:
< daz süll wir allez varn lân,
wan got der uns geben hât,
der gît uns an der selben stat
vich und ros, swenn er wil,
wan er hât gewaltes vil.>
dô der leidic sathan
sach an disem guotem man,
daz er niht wolt scheiden
von got:< ich muoz dir leiden
dîniu vil liebiu kint.
sît mich niht vich, ros und rint
frumt an disem guotem man,
sô müezen diu kint den tôt hân
und verliesen ouch den lîp;
ich lâz niht leben dann sîn wîp.>
zehant daz ouch von im geschach.
job gesach den ungemach:
dô sprach er:< herr von himelrîch,
nu enweiz ich nindert dînen gelîch:
dû gæb mir wîp unde kint,
vich, ros unde rint:
daz hâst dû in dînn gewalt genomen.
von dînen genâden wilich niht komen,
wan swer dîn genâd suochet
und dîner gâb ruochet,
dem gît dîn gotheit, swenn si wil,
freud, êren und genâden vil.>
dô der leidic sathan
gesach an disem guoten man,
daz er an got wolt dingen
und nâch sînen hulden ringen,
dô muost der guot man hân verlorn
wîn, weizen unde korn.
dannoch wolt der guot man
der gotheit niht ab gestân.
dô daz ersach der sathan,
dô gie er zuo dem guoten man.
er sprach:< wil dû dich an mich
lâzen, ich wil êren dich
unde wil dir wider lân
allez, daz ich dir genomen hân.
ich wil dir sîn vil gereht:
vich, ros unde kneht
wil ich dir wider gewinnen;
ich wil mit mînen sinnen
dir helfen schoener kindelîn,
wil dû mir undertænic sîn.>
dô sprach ez der guot man:
< allez daz ich gesehen hân,
daz næm ich dar umb niht,
daz ich mit dir hiet pfliht.>
der tievel dô ûz zorn sprach:
< sô muost dû lîden ungemach
von mir mit grôzen noeten vil.>
job sprach:< daz ist als got wil.>
zehant schuof dô der sathan,
daz job leides vil gewan.
er wart sô arm, daz ist wâr,
daz er sînen lîp gar
niht gedecken moht mit sîner wât.
er gie an ein frömde stat.
er vant ein stiegen, diu was hôch;
einen mist er dar under zôch
und leit sich dar în an der zît.
smerzen grôz, michel und wît
hêt er an sînem lîb genuoc:
vil blâtern er an im truoc;
ûz sînem lîb kruchen über al
maden vil âne zal.
der hunger têt im grôz nôt,
daz im vil nâhen was der tôt.
er leitz vil dulticlîchen
und ruoft got an, den rîchen;
er sprach:< reiner, süezer got,
sît ich von dînem gebot
hân gehabt an ditz zil
guotes und genâden vil,
wâ von solt ich den willen dîn
zerbrechen, lieber herr mîn,
daz ich niht übel solt lîden?
ich wil dîn bot niht mîden.
dû wellest dich dann erbarmen
über mînen lîp vil armen,
sô lîd ichz vil gedulticlîch.
herr, gip mir wan dîn himelrîch.>
dô der leidic sathan
niht vant an dem guoten man
wan triu unde rehticheit,
dô wart im ân mâzen leit,
daz er disem guotem man
mit lugen niht gesiget an.
sîn wîp daz allez ane sach,
daz er sölhen ungemach
leit sô dulticlîchen
durch got den vil rîchen.
si sprach:< des bist dû wol wert.
dû wær ie der genâden gert
ze himel an die gotheit,
dâ von sô wirt mir nimmer leit
swaz dir wirrt an dînem lîp.
mit jâmer dû vertrîp
beidiu naht unde tac.
für wâr ich daz sprechen mac:
daz dû dîn guottæte
behieltest sô stæte,
daz muoz mich immer riuwen;
mîn kumber wil sich niuwen.>
der guot job sprach zehant:
< wærlîch mir ist daz wol erkant,
wil mir got helfent sîn,
daz ich überwint den schaden mîn:
von got mich nieman bringen mac
unz an den lesten tac.>
dô aber der leidic sathan
die red erhôrt von dem man,
er sprach zuo got dem rîchen:
< sich mac niht gelîchen,
herr, zuo disem guoten man;
er wil dir wesen undertân.
des muoz ich von im scheiden,
ich kan im niht erleiden
rehticheit und guottæt;
er wil an dir belîben stæt.>
dô daz allez geschach,
dannoch leit er ungemach.
hie merket, wie alt job was,
dô in der leid sathanas
sô grôz pîn leget an:
von vier und ahzic jârn was er ein man.
dar nâch macht in got künic zehant,
als ich an disem buoch vant.
dâ mit der vâlant von im schiet.
got den guoten job beriet,
daz er gesunt wart und frisch
sam in dem wazzer der visch
und im die swer zergiengen
und die blâtern die an im hiengen.
dar nâch wart im an der stunt
von got mêr genâden kunt:
er gap im kint und ander guot,
des wart er dô wolgemuot,
und gap im ander genâden vil.
freud, wunn unde spil
gap er im an den kinden;
sîn kumber muost verswinden.
sîn armuot nam ein ende.
dô ract er ûf sîn hende
und danct der götlîchen êr.
zehant gap im got selber mêr
zwir sô manic schâf und swîn,
fünfstunt mêr rinder unde wîn.
er gap im guotes alsô vil,
daz er hêt wunn unde spil
an lîb, an guot reht als ein man,
der nie herzensêr gewan.
dô daz job ersach,
er sprach:< den grôzen ungemach
hât mir got verkêret.
nû merket, swer got êret,
der gewinnet êren vil,
ich mein, der im getrouwen wil;
daz ist an mir worden schîn:
schâf, rinder unde swîn,
ros, kint unde wîp
hân ich von im und den lîp.>
dô er daz allez wider hêt,
als an dem buoch geschriben stêt,
dô ract er die hend gegen got;
er sprach:< din heilic gebot
und dîn heiliger gewalt,
der schînet an mir manicvalt.
dâ von sol alliu werlt leben
billîch nâch dînen hulden streben.>
sîn lop gên got wart manicvalt.
er wart alsô mit freuden alt,
alsô daz sîn lîp nie
gegen got dhein unbild begie.
sîn munt, sîn zung wart nie sô snel,
noch sîn ougen noch sîn kel
gegen got nie sprach wan löblîch,
dâ von wart nie sîn gelîch.
sîn arm, sîn hend, sîn ruck, sîn bein
strebet allez hin gemein
gegen got ze aller stunden;
die sæld hêt er funden.
dar nâch in kurzen zîten
wolt got niht lenger bîten,
er wolt sîn lop dâ mêren,
wan er im gap ze êren
und ouch der werlt lôn:
er hiez in wîhen schôn
mit dem öl nâch küniges reht.
er was von reht gotes kneht,
wan er von gold ein krôn truoc,
diu was edel und rîch genuoc.
dô hêt in got ergetzet wol,
wan er was ganzer freuden vol.
job der lebt für wâr
hundert und vierzic jâr;
dô nam in got in sîn huld
und vergap im sîn schuld.
dar nâch wart ein künic hêr,
vil wunders sô begienc er,
der was geheizen honorius;
vil wunders begie er sus.
er vant den êrsten pfluoc zwâr
und sazt di êrsten ohsen dar
an den pfluoc, daz si in zugen;
di ohsen zugen sam si flugen.
nie dhein pfluoc was ê gesehen,
des muoz ich wol von schulden jehen.
dar nâch ein künic rîchsen began,
der was ein ernsthafter man,
er was geheizen danaus.
er gewan bî sînem wîb sus
fünfzic töhter die wârn guot;
des was der künic wolgemuot.
der het einen bruoder, der was balt,
dem gap got sün manicvalt,
der wârn fünfzic, als man seit,
dâ von den knehten geschach leit.
egyptus was er genant,
den frumen was er wol bekant;
des muost sîn leben swinden
von sînes bruoder kinden,
wan si wurden übel megedîn,
daz wart an ir neven schîn.
di fünfzic megde zwâr
tôten di fünfzic kneht gar,
daz ir dheiner genas,
wan einer der vil sælic was.
di andern muosten tôt ligen,
wan si mahten niht gesigen.
dar nâch wil ich iu mêr sagen,
ein künic vant den êrsten wagen.
der selb frictonius hiez,
der den êrsten wagen gên liez
und in brâht ûf vier schîben
und liez in für sich trîben.
dar nâch wart ein man,
der ein stat stiften began -
ez wart ein grôz stat,
als in dô sîn will bat -,
der was geheizen troyus,
di pfaffen nennent in alsus;
dâ von ir nam troyâ hiez,
den namen er der stat liez.
si wart sô grôz und sô wît,
daz man sider noch sît
ein groezer stat nie gesach;
dar inn sô hêt er sînn gemach.
nû wil ich iuch wizzen lân,
wer nâch troyus rîchsen began
in troyen der vil grôzen stat,
als in sîn will, sîn herz bat:
der was geheizen priamus,
daz buoch nennet in alsus.
ein schoen wîp hiez eckubâ,
diu was kiusch und rein dâ.
eines nahtes dô diu frou entslief,
ein troum ir in ir herz lief,
wie ein flamm fiurîn
brunne, diu gæb liehten schîn
enmitten ûz ir herzen;
dâ von leit si vil smerzen.
si dûht, wie daz fiur heiz
brunn einen wîten kreiz
umb di stat, diu troy hiez.
daz fiur nieman ûz liez
wan mit grôzer arbeit.
der troum der froun was leit;
do si von dem slâf entwachte,
ir herz vor leide erkrachte.
si wart trûric und unfrô.
zuo ir juncfroun gie si dô
und sagt in die mære,
wie ir getroumt wære.
do sprach under in ein altez wîp:
< sam mir mîn sêl und mîn lîp,
ich bediut iu disen troum wol,
als er ze reht ergên sol:
daz bediutet, daz ir tragt ein kint,
dem stat und liut beidiu sint
vil genzlîch undertân.
ez wirt ein sæliger man.
ez wirt troy die stat zwâr
von im alsô zerfüeret gar,
daz si nimmer mêre
komen mac an ir êre.>
diu red der froun was ungemach.
ûz grôzem zorn si dô sprach:
< ich gesag dir nimmer mêr
mînen troum, wan ich forht sêr,
du hâst mîner êrn niht gedâht
weder bî tag noch bî naht.>
dar nâch stuont ez unlanger,
unz si eines kinds wart swanger;
daz truoc si nâch frouwen reht.
des si genas, daz was ein kneht.
der frouwen wart ez alsô liep.
si sprach:< und solt ich als ein diep
dir die spîs zuo tragen,
daz wolt ich nimmer dir versagen;>
daz sprach diu frou eckubâ.
dem künig wart ez gesagt dâ,
der troum von dem kindelîn.
er sprach:< des sol niht sîn,
daz kint von hinnen muoz wærlîch,>
alsô sprach der künic rîch.
der red diu frou niht enwest.
si hiez der friunt und der gest
pflegen alsô frümclîch,
wan si was alliu freudenrîch.
alzehant der künc sant
wîten ûz in sîn lant
nâch einem kündigen wîp.
er sprach:< hüet bî dînem lîp
swes ich hie verjech dir,
daz dû ez indert von mir
verjehest, als liep dir sî dîn lîp!>
dô sprach daz kündic wîp:
< ez kan sô engstlîch niht gesîn,
ich behabt ez in dem herzen mîn,
daz ez von mir nieman sagen sol,
wan ich erkenn dînen muot wol.>
er sprach:< sô wil ich dir verjehen,
dû solt mir hart spehen
wann diu küniginne
entslâfen sî mit sinne
sô solt dû ir daz kint steln
und solt ez alsô wol verheln,
daz sîn ieman werd gewar
weder still noch offenbar.
dar umb gib ich dir golt sô starc,
völliclîch zehen marc.>
zehant dô si die miet vernam,
si huop sich dar ân alle scham
in die kemnât, dâ si lac
beidiu naht unde tac,
wan si ez wol kund verhelen;
daz kint begund si stelen.
swie gar si ez hêt in irr huot,
daz kint entslief der frouwen guot
an irr brust, als ich hoer sagen.
vil lîs begund si ez tragen
von der frouwen kemnât
bî der zît, des nahtes spât.
dâ mit diu frou entwachte;
ir lîp vor leid erkrachte,
dô si daz kint niht envant.
si begund zehant
winden ir hend sêre.
si sprach:< ich wil nimmer mêre
mîn hôhez abgot êren;
mîn herz wil sich kêren
von sînem lob ze aller zît;
mîn hant im nimmer mêr gît.
mîn herz muoz im vînt sîn,
sît ich daz lieb kint mîn
hân vor dieben niht verspart;
mîn abgot solt ez hân bewart.
ich hân nû leit und ungemach,>
diu küniginn alsô verjach.
dô der künic wart gewar,
daz daz kint tougen gar
der küniginn wart verstoln,
dô wart ez von im gar verholn.
er sprach mit grôzer swære:
< daz kint ein wildenære
ziehen sol, sam mir mîn lîp!
trag ez, vil kündigez wîp,
und kêr dar zuo dînen list,
wa der wildenær gesezzen ist;
dem trag ez alsô drâte
und tuo nâch mînem râte.
der wildnær heizet dardanus.
sag im mîn botschaft alsus,
daz er daz kint ziech tougenlîch;>
und alsô sprach der künic rîch:
< oder ez gêt im an den lîp.>
dô truoc daz kündic wîp
daz kint dem wildenære;
daz zôch er dô mit swære.
diu frou klagt für sich dar
beidiu still und offenbar;
ir lîp wart aller swære.
daz kint eim wildenære
wart gegeben an der stat,
als der künic den boten bat.
si sprach:< sumerwunn mîn,
wie muoz ich nû gescheiden sîn
von dir als ein armez wîp!
ich hân einn unsæligen lîp,
daz ich dich ie getragen hân,
des muoz mîn herz zergân.>
der wildenær dardanus
der zôch daz kint alsus:
ân ammen und ân wîbes brust
zôch er ez nâch des lîbes glust,
wan erz ein hinden sougen lie,
die næhsten di er dâ gevie.
daz sag ich iu sunder wân,
daz wilt im was gar undertân.
er vie daz kindel bî der hant.
ein hinden er zuo im bant
und habt daz kint an ir brust,
daz souc nâch sîns lîbs gelust.
daz kint zôch er alsô zart,
unz ez zehen jâr alt wart;
der frümcheit was ez gar gewis.
er hiez ez nennen paris.
daz kint dûht den wildnær rein.
er lêrt ez werfen den stein
und snell springen, daz was reht;
er wart zwâr ein frumer kneht,
schirmen mit dem bucklær
lêrt er in und sleg swær.
er lêrt in ziehen stark bogen.
daz ich iu sag, dâst niht gelogen,
wan ich ez hân für die wârheit,
alsô hât man mir vor geseit.
do daz kint ahzehen jâr alt wart,
dô wart niht lenger gespart,
ez fuort der wildenære
parisen âne swære
ûf sînes vater hof zwâr;
dâ wart er frum und kec gar.
der künic was dar an blint,
wan er erkant niht sîn kint.
der muoter was er unerkant;
si wânt, er wær von egyptenlant.
daz was niht ein wunder,
daz paris niht besunder
erkant vater und muoter sîn;
des muost er lîden swæren pîn.
der künic hêt dannoch einen sun,
dem hiez er kunt tuon,
daz ein man wær komen dar
vil degenlîch und offenbar,
der kund sich wol gerehten;
mit bucklæren vehten
kund er vil ân widerstrît.
des hêt der ander bruoder nît;
der selb was hector genant,
in troyen was er wol bekant.
dô hector die mære
vernam, daz paris wære
ûf den hof gegangen mit wer,
er sprach:< und wær sîn ein her,
die slüeg ich gar ân widerstrît.>
der künic sprach:< sun, des wær zît;
dû kanst zwâr vehtens vil,
vor nieman ich daz helen wil.
dû muost dich gerehten,
wan dû mit im muost vehten,
und muost im schôn gesigen an.>
paris sprach:< des sol niht ergân.
ich wer mich als ein helt guot,
wan ich bin frô und wolgemuot.
swer gegen mir tritt in den kreiz,
den mach ich ân fiur heiz.>
hector wart bereitt schôn.
diu künigin saz dâ mit irr krôn;
si wolt den kampf âne wân
von in beiden sehen an.
dannoch west si niht die mær,
daz paris ir kint wær.
der kampf wart in beiden hert;
hector hêt ein starkz gevert.
gegen dem bruoder er dô gie.
paris sprach:< dû hâst mich hie!
dû limmest vast als ein ber!
nû hüet, daz dîn houbt iht swer
von mînen slegen und daz bein:
ich schaff, daz dû dar an klein
maht gestên noch getreten;
und wærn dir beid ze samen geweten
in einer dicken blahen ort,
ich bæt dich hie unde dort,
daz dû liest dîn freislîch varn.
dû maht dich vor mir niht bewarn,
ich geb dir stark sleg genuoc;
dû dunkest dich gên mir sô kluoc,
daz dich nieman müg bestân.>
ze samen begunden si dô gân
und vâhten als di held guot;
ze vehten stuont ir beider muot.
ir ietweder dem andern niht vertruoc;
doch was paris alsô kluoc,
daz er im gap ein slac swær,
hectorn under dem bucklær,
daz er der sleg gar vergaz
und nider in den rinc saz.
dô wart der küniginne leit;
der künic ouch vil tiur kleit
irs lieben kindes ungemach.
alrêrst der wildnær in verjach,
daz paris wær ir beider kint;
da von entsleif in der zorn sint.
dô si erhôrten die mære,
daz paris ir kint wære,
ûf spranc diu küniginne guot;
si gewan einn froelîchen muot.
si trat zuo parisen lîs -:
< kint mîn, kleider unde spîs,
silber, gestein unde golt
solt dû haben von mir ze solt
und allez daz ich ie gewan.
wol mich, daz ich gesehen hân
dînen lîp alsô gesunt!
und ist daz dîn bruoder wunt
ist worden von den schulden dîn,
daz sol er lân ân zorn sîn,
wan er dir was unerkant.
er solt billîch elliu lant
komen zuo dir, ob nôt geschiht;
ûf sînen schaden sol er niht
ahten gên dir zuo dheiner stunt.>
si kust parisen an sînen munt
und wîst in mit ir an der stat
zuo sînem bruoder, wan er sîn bat.
si sprach:< hector, kint mîn,
dînen zorn solt dû lâzen sîn
gegen dînem bruoder an diser stat,
sît in unser abgot hât
gesant her zuo uns sicherlîch,
des solt dû wesen freudenrîch.>
der vater kom dar gegân,
da er sînen sun sach vor im stân,
und macht si ze friunt an der stat,
wan in des sîn herz bat.
dar nâch stuont ez unlangiu zît,
unz drî götinn ein hôchzît
gelobten ze samen in troyâ;
welich diu schoenst wær dâ
in der stat ze der hôchzît,
des wart under in ein strît.
diu ein götinn hiez pallas,
diu dâ vil schoen under in was;
diu ander hiez junô,
diu was irr schoen unmâzen vrô;
diu dritt venus was genant,
der schoen was dâ bekant.
zwâr die drî götinne
hêten witz und sinne
und hêten dâ mangen strît
ze der selben hôchzît.
paris wart dar zuo gebeten;
dâ sach er tanzen unde treten
unde maniger hand spîl.
ieglîchiu lobt ir schoen vil.
daz vernam discordiâ -:
< daz ich bin niht gebeten dâ
ze der hôchzît, daz ist mir leit.>
si machte mit ir kündicheit
einen apfel, der was liste rîch.
si gedâht: ich muoz in wærlîch
in iren strît gemêren
sît si mich niht mit êren
wolden zuo irr hochzît biten
sô wil ich in mit guoten siten
einen apfel machen,
des manger dâ muoz lachen.
der apfel der wart schier bereit.
si streich an sich ir bestiu kleit
und gie ûf den palast guot.
si leit dar zuo allen iren muot,
daz sie nieman dâ erkant,
unz si in den apfel sant
mit ir schoenen hande blanc.
dar an sô leit si ir gedanc.
der apfel der was guldîn;
dar an sô muost geschriben sîn:
swer disen apfel nemen sol,
diu ist immer freuden vol
und ist diu schoenst under in;
des hab nieman dheinen sin,
daz ieman in der werlt sî
groezer tugent und schoen bî.
den apfel warf si an der stat,
als si dâ ir will bat.
den apfel den begreif parîs.
er sprach:< ist nieman alsô wîs,
der dise geschrift gelesen kan?
weder hât in wîp oder man
her ab geworfen alsô schôn?
er mac wol wesen der êren krôn.>
dô diu geschrift gelesen wart,
dô wart niht lenger gespart,
ieslîchiu wolt den apfel hân -
alsô maht ez niht ergân -
und wolt den andern sagen mat.
ze jungst wurden si ze rât,
swem paris gæb den apfel guot,
daz diu wær schoen und wol gemuot.
dô paris dô erhôrt
ir bet und ir wort,
er sprach:< wolt ir ez an mich lân,
iuren kriec wil ich understân.>
dô lobten si im stæte,
daz ez ir ieslîchiu gern tæte,
daz si dar umb niht hieten swær.
swelhiu under in diu schoenst wær,
der solt der apfel billîch sîn.
< daz stêt daz den triuwen mîn.>
alsô sprach her paris,
der in ze dienst was vil gewis.
dô daz erhôrt frou pallas,
diu âne mâzen schoen was,
si sprach:< gip mir den apfel guot.
ich wil mit herzen und mit muot
dich alsô witzic machen,
daz dir mit dheinen sachen
nieman an gesigen mac.
dû wirst mit witzen manigen slac
geben der dir widerstât.
dû wirst ouch geben mangen rât
allen liuten âne zil,
dâ von gewinst dû êren vil.>
die red erhôrt junô:
< ez sol ergên niht alsô,
als dîn will dar an stât.
paris sol nâch mînem rât
disen apfel geben mir.
ich schaffe, daz er schier
wirt rihter über alliu künicrîch,
daz sol er mir sicherlîch
gelouben; ich gib im rîchen solt,
edel gestein und rôtez golt,
gimme unde silbers vil,
sô wirt frô sîns herzen spil,
daz er muoz immer freude hân.
paris, dû solt ez an mich lân,
vil edler lîp und küniges kint.
alle die dîn genôzen sint,
die mügen dir niht gelîchen
an hort, an tugent sicherlîchen,
dâ von sô solt dû sicherlîch
mir geben disen apfel rîch.>
venus sprach:< daz wær mir leit
mîn schoener lîp ist wol bekleit,
der ist ze prîs wol gestalt.
swer mit mir sol werden alt,
der hât der werlde lop vil gar,
wan ich bin minniclîch gevar.
sich, paris, an mînn rôten munt!
mir sol der apfel werden kunt.
sich, paris, mînen gedræten lîp!
ich bin ze wunsch ein schoen wîp.
nû sich mir in diu ougen mîn,
wie reht lieht si mügen gesîn!
nû sich an füez, an hende mîn,
wie blanc, wie schoen si sîn!
mîn wengel sint rôsenvar.
sich an mîn lieht, valbez hâr!
nû schou di blanken kel mîn!
der apfel ist ze reht mîn.
dar umb sô wil ich dir geben,
daz nie dhein man bî sînem leben
nie dhein schoener wîp gewan,
wirt mir der apfel undertân.
sag mir, lieber friunt guot,
zuo welher froun stê dir der muot;
diu mac mir niht entrinnen,
ich well dir sie gewinnen.
si treit niht sô hôhe krôn,
si müeze dir werden ze lôn;
daz hab ûf di triu mîn,
des solt dû vil gewis sîn.
ich bin genant diu minne,
venus diu götinne.
dâ von sich mit den ougen dîn,
welhiu under uns müg schoener sîn;
der selben solt dû wærlîch
geben disen apfel rîch,
doch getrouwe ich den genâden dîn,
der apfel der süll werden mîn.>
dô paris an der selben zît
erhôrt von in disen strît,
er sprach:< frou frou pallas,
sô schoenez nie gesehen was
als iuwer lîp, des muoz ich jehen;
doch sô wil ich rehte spehen,
welher ich den apfel sülle geben:
diu ist diu schoenst ân widerstreben.
welt ir ez lâzen âne zorn,
swelher ich den apfel hab erkorn,
daz ez die ander âne nît
lâzen beide âne strît?>
dô lobten si im alle stæt,
daz ez ir ieslîchiu tæt.
er sprach:< pallas, frou mîn,
dîn wîstuom möht niht groezer sîn!
hiet ich in von dîner reinen tugent
und von dîner werden jugent,
sô hiet ich, frou frou junô,
von dir, daz ich müest immer vrô
wesen unz an mînen tôt,
guotes vil und golt vil rôt,
daz ich immer mêre
hiet freud unde êre;
sô hiet ich, frou frou venus,
von iu minne und prîs alsus,
daz ich di schoensten küniginne
solt hie mit freuden minnen.
daz wær mir ein grôzer solt,
daz mir diu schoenst frou wær holt,
diu under den küniginnen
wær, und hiet ir minne.
nû lâz ich hie an iu drî,
welher der groest lôn sî.
ich weiz wol, daz diu minne
ist für golt und für sinne
und gesiget an dem wîstuom;
er hât ouch werltlîchen ruom
swer hôher minne pflegen sol
der ist immer freuden vol
und ist ouch immer wol gemuot.
dâ von wil ich den apfel guot
geben der süezen minne,
froun venus der götinne.>
zehant er ir den apfel bôt,
der was von gold alsô rôt,
als ir ê habt gelesen;
frou venus muost diu schoenst wesen.
er kniet für si schône.
< venus, der êren krône,
der apfel der ist billîch dîn.
dû muost hie diu schoenst sîn.>
dô dise zwô erhôrten daz,
ir liehten ougen wurden naz.
daz erhôrt discordiâ.
si sprach:< ich hân mit listen dâ
der zweier herz betrüebet;
alsô hân ichz geüebet.>
dô sprach frou venus:< lieber man,
dû hâst mir êren vil getân,
die wil ich widerdienen sô,
daz dû muost wærlîch werden vrô.
ich wil dir füegen ein edel wîp,
der so schoen ist aller ir lîp;
daz in der werlt nieman
schoener wîp nie gewan.
diu küniginn von kriechen lant
diu muoz dir werden erkant
und niur dir werden undertân;
dû bist ein tugenthafter man.>
zehant si im ein zouber tet.
si sprach:< gên swem dir dîn muot stêt,
diu muoz dir werden âne nît.
nû var gên kriechen, des ist zît,
und nim die frouwen hie ze stunt;
dû muost ir wærlîch werden kunt
und ir minne alsô rein,
und wær si under einem stein.>
wie oft si im des swuor!
zehant er dô gên kriechen fuor
und wart dâ hofgesinde.
dem künig dient er swinde
und der küniginne guot;
des wart si frô und hôchgemuot.
dô er dient schôn alsus,
diu lieb frou frou venus
riet der küniginne schôn,
daz si paris gæb ze lôn
ir tocken, die si heimlîch truoc.
frou venus diu was alsô kluoc,
daz si vil tougen dar was komen
und hêt schôn von ir vernomen,
daz der minnestricke bant
hêt ir gevangen herz und hant
und ir liehtez mündlîn rôt,
daz si von paris nâch den tôt
hêt genomen alsus:
daz riet diu lieb frou venus.
waz sol ich dâ von sagen me?
paris dem tet diu minne wê.
swie er doch wær ein heiden,
swenn er von ir solt scheiden
und sie vor huot niht moht gesehen,
daz tet im wê, des muoz ich jehen.
doch ze einen zîten daz geschach,
er gedâht: solt ich den ungemach
immer an mînem herzen tragen?
ich wil der küniginne sagen,
ob si sich well erbarmen
über mînen lîp vil armen.
doch was der küniginn alsam,
ir grôz zuht und ir scham
liez sie irn kumber niht klagen,
si muost ez verholen tragen.
swie grôz ir kumber wære,
si muost dise swære
tragen an irem herzen;
dâ von hêt si smerzen.
dar nâch eins tages wolt si gân
und wolt ir abgot rüefen an
vil gar nâch heidenischem sit.
frou venus gie alzît mit,
wan venus bediutt diu minne.
si sprach zuo der küniginne:
< frou, welt ir paris tougenlîch
sehen, vil edliu künigin rîch?
wan er hât mich zuo iu gesant
unde hât iuch tiur gemant,
swaz er iu dienstes hât getân,
des sült ir in geniezen lân.
er hât zerbrochen manic sper
durch iuch, küniginne hêr,
daz ist iu wol von im kunt.
er lobt sêr iuwern rôten munt
und iuwern wol gestalten lîp.>
dô sprach daz minniclîch wîp:
< frou venus, edliu minne,
swie ich doch sî küniginne
und frouwe über kriechen lant,
sô muoz ich iu tuon bekant
mîn swære, die ich von im hân;
mîn lîp muoz schier zergân
und wærlîch von im sterben,
ich muoz von im verderben.
daz sag ich, venus frouwe mîn,
ûf die genâde dîn;
dû bist ein stric, der minne bant.
sol mir paris niht werden bekant,
sô muoz mîn lîp sterben
und vil gar verderben.>
dô sprach venus diu minne:
< vil werdiu küniginne,
geloubet mir daz mære:
ich bringe in iu ân swære
für iuwer abgot daz hie stât,
wan er mir des gesworen hât,
daz er iuch nimmer welle verlân,
er welle iuch mit im füeren dan
gegen troyen in die grôzen stat,
alsô er mir gesagt hât;
und welt ir mit im varen dan,
er welle iu machen undertân
zwei tûsent schoener frouwen,
des sült ir im getrouwen,
unde tûsent dienestman
müezen iu wesen undertân
alle zît und alle tag.
welt ir, daz er iuz selber sag
bî der zît an diser stat,
wan er mich sîn gebeten hât?
hie mac iuch beidiu nieman spehen
noch iuwer tougen nieman sehen.>
dô sprach diu küniginne:
< venus, vil süeziu minne,
nû brinc mir in drâte!
ich muoz dînem râte
volgen, wan ich trag smerzen
an lîb und an herzen.
brinc in tougen unde lîs,
mînen lieben friunt parîs.>
zehant brâht diu minne,
venus diu götinne,
paris zuo der frouwen dô;
im stuont sîn muot von minnen hô.
zehant dô in diu frouwe an sach,
vil lieplîch si dô gên im sprach:
< paris, lieber friunt mîn,
dû solt mir willekomen sîn.>
gegen im si gên der tür gie,
mit armen si in umbevie;
daz schuof et allez diu minne.
si sprach:< daz ich mîn sinne
hân sô gar an dich verlân,
des muoz mîn êr zergân.>
vil ungern si dâ von im schiet.
ir wîpheit ir vil oft riet
und ir stark sinne,
daz si sô sêr der minne
iht volget, ez wær missetân;
dâ von muost si von dannen gân.
dô gap si im ze miet,
ê si von im schiet,
ein küssen von irm rôten munt,
daz wart im tougen von ir kunt.
dâ mit si von dannen schiet,
als ir ir wîsheit riet.
eines tags si ze tisch saz alsus,
si und menalaus,
der edel künic ûz kriechen lant,
der mit frümcheit was erkant
und der êren was gewis.
für in kom dô paris
gegangen und truoc im die spîs.
dô sprach diu küniginne wîs:
< herr menalaus,
diser kneht wirt dir alsus
êr und guot enpfüerent sîn,
daz hab ûf die triuwe mîn;
daz maht dû nimmer bewarn.
heiz in ze land heim varn,
oder er nimt dîn êr dir,
daz solt dû gelouben mir.
hâst dû die red von mir vernomen?>
der künic sprach:< wie mac daz komen,
nû dient er gar getriulîch?>
alsô sprach der künic rîch.
diu frou gar zühticlîchen sprach:
< dû weist niht, waz dir ungemach
künftic ist von disem kneht.
west dû ez als ich alsô reht,
er müest dir rûmen daz lant dîn,
sîn dienst müest dir leit sîn.>
dô si daz wort volsprach,
ir zeher man dô vliezen sach
ze tal über ir wengel rôt,
als ir ir triu dô gebôt.
daz ersach der künic dô.
er sprach:< frou, wie ist iu alsô?
waz wirret iu, waz ist iu hie?>
den künic si bî der kinn gevie,
si sprach:< lieber herr mîn,
ich klag mîn leit und daz dîn,
daz dir von paris ist beschert.>
< ich schaff, daz er von hinnen vert.
daz muoz im sîn von mir bekant,
des sê mîn triu in dîn hant.>
urloup gap er im an der stat,
als in diu küniginne bat.
er sprach:< paris, dû solt varn
und solt daz niht lenger sparn,
oder dû muost von mir sterben
und an dem lîb verderben.>
zehant dô sprach der jung man:
< herr, waz hân ich getân?
sag mir, von welher schulde
ich hab verlorn dîn hulde.>
er sprach:< daz solt dû lâzen sîn.
rûm mir stet und lant mîn
oder ich heiz dir mit nôt
tuon den bitterlîchen tôt.>
paris dâ zuhticlîchen tet:
< gewer mich, herr, einer bet:
wie mac ich sô von hinnen varn?
ich muoz mich zuo der reis bewarn
mit rossen unde mit gewant,
daz ich niht mit schant
var heim in mînes vater lant;
ich wær anders sêr geschant.
dâ von wolt ich gern biten,
wærest dû, herr, in den siten,
daz ich siben tag solt sîn
mit êren in dem land dîn,
sô wolt ich dir dann rûmen,
des wolt ich niht sûmen,
dîn lant und dîn rîche,
daz wizz sicherlîche.>
dem künig geviel diu red wol.
er sprach:< ich dir des gunnen sol;
daz urloup hab dir âne haz.
dû solt dich sûmen niht fürbaz,
lenger frist wil ich gedagen.>
niht völliclîch gên drîn tagen
was paris von der küniginn,
unz sie betwanc diu minn,
daz si nâch paris nâhen was tôt,
wan si betwanc der minne nôt.
frou venus diu minne
kêrt dar zuo ir sinne,
daz diu küniginne drât
sant nâch paris spât
daz er ir red vernæme
und tougenlîch dar quæme.
daz tet paris mit willen gar.
ir liehten wengel wol gevar
erblichen von der minne
der edeln küniginne.
si sprach:< ôwê parîs,
wer gap dir ie sô hôhen prîs,
daz ich ân dich niht mac genesen!
ich möht lieber tôt wesen,
daz ich mîn triu brechen sol;
ez stêt mir wærlîch niht wol.
iedoch rætet mir diu minne,
daz ich muoz mit dir von hinne,
wil ich behalten mînen lîp.>
sô sprach daz wunderschoen wîp:
< ôwê! herr menalaus,
wie scheid ich von hinnen sus!
ôwê daz ich ie wart geborn!
wie habt ir triu und dienst verlorn!
ich was iu ân mâzen trût,
ir zugt mich reht als ein brût.
silber, golt und edel gestein
hêt ich von iu gar gemein
und allez des mîn herz gert,
des wart ich von iu gewert.
sol ich iuch des engelten lân,
daz ir mir lieb habt getân,
swan ich iuch lieplîch gevie?
dô ich gekroenet vor iu gie,
dô muosten wîp unde man
mir all wesen undertân.
ôwê liut unde lant,
sol mir daz niemêr sîn bekant!
edel frouwen und edel kleit,
sol mir daz allez sîn entseit!
doch klag ich vor im allen sus
mînen herren menalaus.>
paris der antwurt alsô:
< frou, ir sült wesen frô.
ir vart mit mir wunniclîch
ze einem edeln künic rîch,
der ist priamus genant,
dâ wert ir froelîch erkant
frou und küniginne.
ich leg dar zuo mîn sinne,
daz beidiu liut unde lant
muoz stên gar in iuwer hant
und troyen diu grôz stat.>
diu minn dô di frouwen bat,
daz si paris zuo ir gevie.
diu minn mit ir umbegie
und wart in beiden dâ bekant.
si sprach:< ich rûm mit dir daz lant.
swie halt ez mir süll ergân;
ich wil dir wesen undertân.>
dô wart niht lenger gespart,
ein kiel dâ bereitt wart.
dâ giengen si an tougenlîch,
si wurden beidiu freudenrîch.
hei wie di segel duzzen,
dô si gên troyen fluzzen!
vil minniclîch paris zuo ir sprach:
< wol mich daz ich dich ie gesach,
vil edliu küniginn!
wol mich, daz ich dich sol minn!
ich gesach nie sô schoen wîp,
wol gestalt ist dîn lîp.
dîn schoen ist gar an dir gemêrt,
dû bist aller êren wert.
dîn houbt ist geschaffen wol,
als einer schoenen frouwen sol;
dîn hirn lieht, dîn wengel klâr.
dîn mündel ist rôsenvar,
eng und dar zuo wol gestalt;
dîn brâ sam si sîn gemâlt. kleine und ze mâzen hô dîner schoen bin ich vrô.
dû bist schoen an aller stat
und treist an dir der engel wât.
dîn ougen sint dir alsô lieht,
swer sich ze reht dar inn ersiht,
der muoz immer sælic sîn,
daz hab ûf di triu mîn.
frou, si stênt dir alsô wol,
daz man dich immer loben sol. reht als einem valken schoenen; man sol dich billîch kroenen.
dû treist di krôn der êren gar.
swer dîner tougen nimet war,
der muoz immer sælic sîn,
daz hab ûf di triu mîn.
ich sage wol wie dîn wengel was:
ez liuht als ein spiegelglas;
dâ von kan ich sîn niht verdagen,
ich muoz di wârheit von in sagen:
swer milich und rôt rôsen guzz
unde daz ze samen fluzz,
alsô sint diu wengelîn,
wan si niht schoener möhten sîn.
dîn nase nâch wunsch wol gestalt,
dîn hiufel sam si sîn gemâlt;
dîn hâr als di goltdræt,
biutel man dâ mit wol næt,
dar zuo weich sam di sîden.
wer mac daz vermîden:
swer dich mit ougen hât gesehen,
er muoz des von schulden jehen,
daz dû sîst schoen und rein gar
und hâst niht wandels umb ein hâr.
dîn scheitel wîz und dîn nac,
di liuhtent sam der lieht tac.
dîn zend sint sam ein hermelîn,
ein snê kund niht wîzer sîn;
dîn hals gedræt schôn,
und solt got nemen lôn,
er hiet verdient ze solt
mêr dann aller kriechen golt.
wâ ist ie wîp sô schoen gesehen?
des mac mir wærlîch nieman jehen.
dîn kel ist lieht unde blanc,
daz man ersæch daz getranc
alsô lûterlîch fliezen,
durch die kel in den lîp schiezen.
dîn ôren sint ze reht grôz.
zuo dir sich nieman genôz
an schoen und an tugent,
an zuht und an jugent,
an frümcheit und an êren:
di wellent nimmer von dir kêren.
nû bist dû schoen unde guot
und ouch dar zuo hôchgemuot.
dû bist edel und wol gezogen,
an êren bist dû unbetrogen;
dû hâst ouch rein kiuscheit.
got hât sîn zierd an dich geleit
an aller slaht dingen:
got lâz dir wol gelingen! swaz ein frou haben sol reiner tugent bist dû vol; der hâst dû zweinzic stunt sô vil, wan dû bist aller herzen spil, die dich ane sehent und dîn tugent spehent.>
dô er alsô ir schoen an sach,
in sînem herzen er jach:
wol mich daz ich sol minnen
ein so schoene küniginne!
dâ von diu freud ist mir bî,
aller sorgen bin ich frî.
wie mac mir immer werden baz,
swann ich bin bî ir âne haz!
ir mündel druct er an daz sîn.
er sprach:< liebiu frou mîn,
dîn sorg hât gar ein ende.>
er nam ir wîz hende
und kust di wol hundert stunt;
im wart vil freuden von ir kunt.
von der lieb die er von ir truoc,
dâ von er freuden hêt genuoc.
dô paris helenam brâht,
als er im vor hêt gedâht,
hin ze troyen in die stat,
dô reit daz volc und lief drât
gên der schoenen küniginnen,
die paris solt minnen.
ir ietlîch schouwet sie besunder
reht als si wær ein merwunder,
von der schoen die si truoc.
ir dheiner was sô kluoc,
der ie ein schoener wîp hiet gesehen,
des muoz ich von schulden jehen.
priamus der künic hêr
enphie di frouwen hart sêr,
und diu künigin eckubâ;
diu kom gên ir gegangen dâ
wol mit fünf hundert frouwen,
die di küniginne wolden schouwen,
die frouwen ûz kriechen lant;
ir schoen wart in dâ bekant.
diu küniginn ekgubâ
brâht ir schoeniu kleider dâ;
fürspan, vingerlîn von golt
gap si ir, als si solt.
scharlach brûn unde rôt
und manic guot kleinôt,
baldekîn und zendâl
gap si ir allez über al.
dar nâch ieslîch frou gie
besunder und sie schôn enphie
mit ir kleinôt guot.
des wart diu frou hôchgemuot
und lebt dâ vil wunniclîch;
des wart paris freudenrîch.
nû lâz wir die red stân
und grîfen menalaum an,
wie des gebærd wære,
dô er die herzenswære
vernam, daz diu küniginn
was mit paris hinn.
der êrst der im ez kunt tet,
gegen dem er trûriclîchen ret:
< sag an, weist dû die wârheit,
als dû mir von ir hâst geseit,
daz si mit paris ist von hinn.
mîn liebiu schoeniu küniginn,
sô mac ich sie niht volklagen;
der wârheit kan ich niht verdagen.
daz red ich gar ân allen spot,
ez solt zwâr mîn abgot
haben bewart alsô wol.
mit schulden ich daz sprechen sol,
ich hân im vil êrn getân,
er solt ez billîch bewart hân,
daz si iht wær von hinne,
diu schoen küniginne.
ich wil mich an im rechen,
mîn bethûs gar zerbrechen
und wil im nimmer mêre
getuon dhein êre.>
dâ mit er bald gâhen hiez,
daz man nieman des erliez,
er muost ze hof kêren
mit harnasch und mit êren.
er hiez zwelf rüefer ûf stân,
in merkt und in stet gân,
und hiez si rüefen an der stat,
daz si sich bereiten drât
alle in die hervart.
daz wart niht lenger gespart:
beidiu recken unde zagen,
swer einen kolben moht getragen,
der solt mit im varen drât
hin ze troyen für die stat.
dô daz her ze samen quam
und der künic daz vernam,
dô hiez er îlen drât
für troyen di grôzen stat;
dâ was mit freuden inne
sîn schoeniu küniginne.
er sprach:< ôwê helenâ,
wie hâst dû mich lâzen sâ!
dînen willen ich doch nie zerbrach,
bî mir hêtest dû êr und gemach.
ich gap dir kleider genuoc,
diu besten diu ie wîp getruoc.
dû hêtest bî mir met und wîn,
der niht bezzer moht sîn.
môraz unde lûtertranc
hetest dû und kleiner voglîn sanc.
ich hiez dir bringen nahtigal,
daz si dir machten süezen schal;
rotten, herpfen, singen
hiez ich dir allez bringen,
schalmîen und pusûnen vil.
ich prüeft dir maniger hande spil.
wie hân ich daz an dir verlorn!
mir ist wærlîch zorn,
daz ich dir sô vil êren tet.>
alsô er wider sich selber ret.
daz her vor der stat lac
niun jâr und einen tac,
daz si des ligens verdrôz dâ.
da wart manic spil funden sâ,
daz man vor nie hêt gesehen,
des muoz ich von der wârheit jehen.
schâchzabel und bretspil
wart funden dâ, ân mâzen vil
würfel wurden dâ bereit,
daz tet ein kriech mit kündicheit.
des ligens si vil gar verdrôz.
beidiu man sluoc unde schôz
der kriechen dâ ein michel teil;
daz was der selben unheil
und was der troyer freude und spil.
ouch wart dar zuo hart vil
von den kriechen lîplôs;
da von si der kurzwîl verdrôz.
hector dô des niht enliez,
vil mangen er von dem leben stiez,
wan in des vehtens niht verdrôz:
beidiu er sluoc unde schôz
dâ vil mangen kriechen hêr.
des fröuten sich di troyer sêr:
er was ze strît der frümst man,
er rant di vînt degenlîch an.
dô die kriechen manig zît
lâgen vor troyen wît,
und si des ligens dâ verdrôz,
wan man ir vil ze tôde schôz,
als ich iu vor gesagt hân,
der künic von kriechen kom gegân
da er einen wîssagen vant.
er sprach:< dû solt mir tuon bekant,
wie wir troyen gewinnen,
sît dû hast wîs sinne.>
er sprach:< daz sag ich dir schier,
wil dû gelouben mir:
dû maht mit dînen sinnen
troyen niht gewinnen,
du gewinnest dan einen man,
den ich dir wol nennen kan,
der ist achilles gênant,
ze strît gar ein wîgant.>
der künic sprach:< wâ sol ich in suochen,
ob ich des mannes wil ruochen?>
er sprach:< er ist verborgen
under juncfroun mit sorgen
und treit an der frouwen kleit;
ungefuog ist im leit.>
dô der künic dô erhôrt
des wîssagen wort,
dô sant er vil drâte
nâch sînem næhsten râte,
und betraht an den stunden,
wie si achillen funden,
der dô was in frouwen kleit
durch sînes lîbes hübscheit.
nû lâz wir die red stân,
und grîfen ditz mærel an,
wie ez dar zuo kæme,
daz achilles næme
an sich wîplîchiu kleit
durch sînes lîbes hübscheit,
wie er in frouwen wæte
gieng als ein frou stæte:
daz tet er durch ein frouwen guot,
diu nimmer kom ûz sînem muot,
und hêt sie doch nie gesehen;
des muoz ich von der wârheit jehen.
ein biderb man gesezzen was,
der was geheizen peleas,
sîn wîp was thetis genant.
den beiden wart ein kint bekant,
achilles sîn name hiez.
einem wildnær er ez liez,
der was geheizen schirô,
di pfaffen nennent in alsô,
der was halp ros, halp man.
für wâr ich iu daz sagen kan,
daz schirô zôch daz kint,
unz ez vil frum wart und besint.
ez wart ouch von im wol gezogen,
er lêrt ez schiezen mit dem bogen,
springen, ringen, werfen den stein:
alle gefuog lêrt erz gemein.
dô daz kint wuohs nâch reht,
dô wart ez ein frumer kneht
unde zweinzic jâr alt.
im wart dick vor gezalt,
wie ein juncfrou wære
edel und êrbære
und wær jenhalp des wilden mer.
ir vater hiet manic her
unde wær ein künic rîch;
er hiet der juncfroun sicherlîch
gelobt, daz er sie nieman solt
geben wan den si nemen wolt.
do achillese wart kunt getân
daz mær, dô begund er gân
ze schirône da er in vant.
er sprach:< möht mir werden bekant
ein vil seltsæn dinc -
dar an stêt aller mîn gerinc -,
daz mir niht wüehse ein mannes bart,
daz wær mir âne mâzen zart.>
dô daz erhôrt schirô,
er sprach:< ich fürht dehein drô.
ich bringe dir vil schier,
daz solt dû gelouben mir,
ein wurz her in kurzer frist,
diu dir harte nütze ist,
daz dir wehset dhein bart,
wan ich hân dich gezogen zart.>
zehant er im ein wurz brâht,
diu was mit lînînem tuoch bedaht.
er sprach:< liebez kint mîn,
strîch sie umb den munt dîn,
dise wurz alsô guot,
und habe des deheinen muot,
daz dir nimmer dhein hærlîn
wahset ûz dem bart dîn.>
dô achilles daz vernam,
daz im der bart was widertân,
dô leit er an sich frouwen kleit.
im was gar ân mâzen leit,
daz er die heideninnen
niht solt von herzen minnen.
diu juncfrou hiez dyadamiâ,
diu was im liep von herzen dâ;
swie er sie doch nie hêt gesehen,
doch wolt er ir des prîses jehen.
verholen huop er sich von dan.
ze einem kiel kom er gegân
und fuor hin gên der heiden lant.
für ein froun was er bekant.
dô er an daz stade stiez,
sîn rein zuht in niht enliez,
si gap im die lêre,
daz sîn êrstiu kêre
gên der bürge dar gie.
der künigin wesche in dâ enpfie,
und frâgt in der mære,
wannen er komen wære.
er sprach:< ich bin ein armez wîp
und hân vil trûrigen lîp.
getorst ichz, liebiu frouwe mîn,
iu hie gesagend sîn,
daz ez wær verborgen:
ich lîde manige sorgen
umb mînen kranken boesen lîp;
ich bin ein nôtigez wîp.
von mînen friunden bin ich dan
gefuort, daz hât getân ein man,
der mir michel êr gehiez;
an disem kumber er mich liez.
daz er unsælic müeze sîn!
er hât mich von den friunden mîn
gefuort dâ ich hêt êren vil;
vor iu ich des niht enhil.
ich getrou iu, liebiu frou mîn,
mîn gebrest sol iu geklagt sîn,
wan ich hie leider nieman hân
dâ ich mich türr gelâzen an.
swer mich hie wolt versuochen
in den kriechischen buochen,
diu kund ich wol bescheidenlîch
lêrn ein küniginne rîch,
west ich, wer mich dar umb nert,
daz ich mîn kleider niht verzert,
diu ich hân vil kûm erspart,
sint ich fuor der unsælden vart
und mich der man hât verlân,
mit dem ich von lande bin gegân -
der machet mich an sinnen blint -:
ich bin zwâr eines fürsten kint.>
diu wesch zühticlîchen sprach:
< mir ist vil leit iur ungemach.
ich wil ze mîner frouwen gân,
ob ir hie mügt bî ir bestân;
daz wil ich iu hînt ervarn.
ir mügt bî iuwern jârn
verdienen umb mîn frouwen guot,
daz si iu grôz êr tuot.>
achilles wart der rede frô
und dankt der weschinne dô.
diu weschin des dô niht enliez,
achillen si vil wol gehiez,
und gie zuo der frouwen dô.
si sprach:< frou, nû sît frô,
ich hân mit mînem sinne
ein lêrmeisterinne
funden nâch dem willen dîn,
diu niht baz gelêrt möht sîn.>
si sprach:< heiz sie versuochen
an den kriechischen buochen,
der ist si gelêret wol.
aller künst ist si vol,
der ein frou kunnen wil;
der kunst hât si ân mâzen vil.>
diu frou sant nâch ir zehant,
mit dienst si sich ir underwant.
si sprach:< ûf die triu dîn
lâ dir wol enpfolhen sîn
die schoen tohter, die ich hân,
diu muoz dir wesen undertân.
lêr sie von kriechen diu buoch;
mit zühten dû an sie versuoch,
ob si ez gern lernen wil,
sô gib ich dir ân mâzen vil:
von silber manic kleinôt,
ein bouc von gold rôt
muoz dîn benamen sîn.
ich schaff, daz der herr mîn
dir sîn lônet mit triuwen;
ez sol dich niht geriuwen.
ich sich, daz dû ein edel wîp
bist, wan dîn wol gestalter lîp
wær wol eines küniges wert.
dîn lîp vil hôher êren gert,
dîn gebærd sint vil wîplîch:
zwâr ich wil dich machen rîch.>
achilles zühticlîchen sprach:
< nâch mînem grôzen ungemach
ist mir ein sæld von iu bekant.
daz ich bin komen in ditz lant,
des mac ich mit freuden alten;
mîn êr mac ich behalten,
wan ich nie dheinen man
ân disen boeswiht gewan,
der mich her gefüert hât;
mîn mac nû wol werden rât.>
die juncfroun nam er bî der hant.
er sprach:< iu wirt von mir bekant
zwâr die kriechischen buochstaben,
welt ir mich dar umb liep haben.>
diu juncfrou volget im mit,
achillen gar nâch sînem sit.
dar nâch sag ich iu offenbâr,
daz man achillem für wâr
bettet zuo der schoenen magt,
als uns daz buoch sagt.
daz wizzet sicherlîche,
der edel künic rîche
verhienc des mit willen gar,
daz er sich legt zuo ir für wâr,
wan er wânt, ez wær ein wîp,
sô wol gestalt was im der lîp.
achilles begunde ahten,
ein seltsæn dinc betrahten,
wie er erwurbe die magt,
dâ ich iu vor von hân gesagt,
daz ez geschæch mit ir willen gar,
daz sîn nieman wurde gewar.
eines listes er im gedâht,
der im iren willen brâht.
er sprach:< juncfrouwe guot,
welt ir mir sagen iuwern muot?
ich wil iu mînen willen sagen,
welt ir mir des iuwern niht verdagen.>
si sprach:< nein ich zwâr,
ich bin dir heimlîch gar;
sprich allez daz dir liep sî,
dâ sol mîn wille wesen bî.>
er sprach:< ez habent in kriechen
di gesunden und di siechen
zwâr einen seltsænen sit,
dâ si ir êr behaltent mit:
ez ist dâ nindert ein jungez wîp,
hât si wolgestalten lîp,
und ist ir dann iht nâhen bî
ein juncfrou, swie diu genant sî,
unde wellent die zwô enein,
und verswigen ist under in zwein
daz ir trahtunge ist,
di vindent manigen fremden list.
nû sagt mir, schoeniu juncfrou mîn,
ir sît ein schoenez magedîn,
des ich iu wol von herzen gan -:
sagt mir, wært ir gern ein man?>
dô sprach si:< ûf di triu mîn,
möht ich ein man mit reht sîn,
daz næm ich für der kriechen golt,
sô wolt ich sîn frouwen holt.
zâhei! und sold ich sîn ein man,
sô wold ich wunders vil begân.
ich wold varn in fremdiu lant
und wolt dâ sîn ein wîgant
und wolt dâ êr erwerben,
oder ich müest dâ verderben.>
dô achilles erhôrt
der edeln juncfrouwen wort,
er sprach:< juncfrou, gehabt iuch wol,
iur lîp muoz freuden werden vol.
ich muoz besehen, ob ein man
von iu immer werden kan;
den list lernt ich ze kriechen lant,
dâ wart er mir alrêrst bekant.>
dô diu juncfrou dô vernam
sîn red ân aller slaht scham,
si sprach:< liebiu meisterinne
nû kêr dar zuo dîn sinne,
daz diser list an mir ergê;
ich schaff, daz dû immer mê
mit freuden muost alten.
dîn triu solt dû behalten
an mir; ich bin ein megedîn,
ich wil dir holt mit triuwen sîn
und wil dir lîhen unde geben
ân aller hande widerstreben.>
achilles lieplîchen sprach,
wan er in zühten gên ir jach:
< juncfrou, welt ir volgen mir,
mîn kunst wil ich iu zeigen schier.
ir sît ein magt und ich ein wîp,
da von haben wir gelîchen lîp;
des mac mîn wîsheit für sich gân,
daz ich odr ir wert ein man.
ich erkenn ein abgot freudenrîch,
wellen wir daz biten sicherlîch
mit dem gebet, als ich wol kan,
sô wird ich oder ir ein man.
ez erloest uns schier von smerzen
wellen wir mit lûterm herzen
daz selb abgot rüefen an
unser einem muoz ez wol ergân.
swem dann ditz sol wesen bî,
diu tuo di andern sorgen frî.
juncfrou, ich wil dir tuon bekant,
wie daz abgot ist genant:
ez ist geheizen racvan.
ûz unser einem wirt ein man,
daz weiz ich sicherlîchen wol,
wan ez ist genâden vol.>
diu juncfrou sprach:< meisterin, sprich,
swaz dû wil, daz tuon ich.>
achilles sprach:< juncfrou guot,
habt daz abgot in iuwerm muot
und bitet ez an ze allen zîten,
nâhen unde wîten,
und gêt an ein verborgen stat,
dâ sült ir nider vallen drât
drî venje dem abgot ze êren,
dâ mit sült ir ez êren,
und rüeft ez an vil stille,
ich weiz, daz ist sîn wille,
und sprechet: « herr her racvan,
helfet mir, daz ich werd ein man.
dar umb wil ich iuch êren
und iuwer lop mêren.
ich wil iu ein bethûs machen
mit seltsænen sachen
zwâr nâch heidenischem sit,
dâ wert ir wol geêret mit. »
ditz sült ir drîstunt tuon,
so gewinnet ir des abgots suon
und sîn hulde ân zwîfel gar;
daz ich iu lêr, daz ist wâr.
sô wil ich des selben pflegen
und wil mich für sîn füez legen
und wil ez biten âne spot,
mîn genædigez abgot,
wan ich wil niht schallen,
nider für ez vallen,
und wil ez flêhn von herzen,
so vertribt ez mir den smerzen;
daz weiz ich sicherlîchen wol,
wir werden von im freuden vol.
genâden, güet vil an im lît:
ei waz ez uns nû freuden gît!>
diu juncfrou lobt im stæte,
daz si vil gern tæte,
waz er ir vor hêt geseit;
dar an was si unverzeit.
dô daz zem dritten mâl geschach,
achilles gên der maget jach:
< juncfrou, habt ir daz bet getân,
sô süll wir bald ze bette gân;
daz abgot wil erzeigen daz,
wer im hab gedienet baz.>
dô sprach diu magt unverzagt:
< waz dû mir hâst vor gesagt,
daz hân ich allez getân.>
si begunden an daz bett gân.
dô sprach achilles:< juncfrou mîn,
mac ez an iuwern hulden sîn,
sô zeiget mir hie âne spot,
ob iu daz werd abgot
hab gewert iuwer bet;
daz lât mich grîfen hie ze stet.>
er greif von der brust ze tal
gein dem bein überal
an daz werd frouwenspil;
dâ vant er wunn alsô vil,
daz ich sîn niht gesagen mac.
sîn freude wert unz an den tac
dâ er niht wan wîpheit vant.
er sprach:< mir ist daz bekant,
daz abgot hât mir baz getân:
grîfet her, ich bin ein man;
daz abgot mich baz erhôrt hât.
ich hân verlobt im missetât,
ich sprach gebet von kriechen lant,
dâ von mir freude ist hie bekant.>
dô si den troester begreif,
wan ir diu hant ze tal sleif,
si sprach:< ez ist diu wârheit:
daz dû mir vor hâst geseit,
daz grîf ich sicherlîchen wol,
mîn hant ist mir alliu vol.>
diu naht gie in mit freuden hin,
si hêten bêdenthalben gewin.
der freuden triben si genuoc,
unz diu magt ein kint truoc;
des wart si dannoch niht gewar.
ir heimlîch was mit freuden gar.
dar nâch ir vater siech wart;
di kemenâte man verspart.
dô er dâ siecher inne lac,
ein arzât sîn schôn pflac;
der wart im gewunnen dâ.
ein urinâl hiez er im iesâ
bringen an der selben stunt.
< dar an sô wirt mir kunt
daz iuwer lîp niezen sol
und iu tuo an dem lîb wol;
daz muoz ich an dem brunnen sehen,
sô kan ich dar nâch reht spehen,
wie ich iu dar nâch erzen sol,
daz sich ich an dem brunnen wol;
des heizet pflegen tougenlîch.>
alsô sprach der arzât rîch.
dô der arzât von im gie,
der künic sîn liebe tohter vie.
er sprach:< gedenk, daz dû mir bist
vil liep ân allen valschen list;
des solt dû lân geniezen mich.
daz ich ie hân geminnet dich
für allez daz ich ie gewan,
und dir von herzen guotes gan,
dâ von lâ dir enpfolhen sîn
vil gar ûf di triuwe dîn
ditze schoene urinâl.
hüet sîn vor stoub und vor val,
daz ez iht zerbreste,
wan ez ist kranc und niht veste;
des getrou ich nieman sô wol;
niht fürbaz ich dich manen sol.>
diu tohter vil zühticlîchen sprach:
< mir ist vil leit dîn ungemach,
vater und lieber herr mîn;
dû solt des gar ân angst sîn,
ich hüet dir des glases wol,
als ich von reht tuon sol,
daz dir niht leides dar an geschiht
und dar an gewirret niht.>
di naht der künic lac mit sorgen
mit siechtuom unz an den morgen.
sîn liebiu tohter muost ouch sîn
vor irm lieben veterlîn;
des wolt er niht enbern,
mit zühten muost si in gewern.
dô in des zît dûhte,
daz der tac schier lûhte,
dô hiez er im daz urinâl
di tohter reichen âne schal.
si enpfie dar în den brunnen sîn.
er sprach:< vil liebez kint mîn,
nû pflic des glases wol,
wan ich dir sîn danken sol.>
des glases si sich underwant,
si sazt ez mit ir wîzen hant
ze tal, als er sie lêret.
daz glas si umbe kêret,
daz lützel beleip dar inne.
si gedâht: zwiu süllen nû mîn sinne?
ich hân zwâr missetân,
mînen vater ich verlorn hân.
eines listes si gedâht,
der sie zuo freuden brâht:
si nam daz glas in die hant,
irn brunnen si dar in verswant.
si daht in schôn und wunniclîch,
des wart ir herze freudenrîch.
des morgens dô der arzât kam
unde von dem künig vernam
sînen gebresten und sîn swær,
wie im diu naht wær
gewesen, senft oder hert:
dô er dô sîn gevert
vernam, wie im was,
dô hiez er im reichen daz glas.
dô er den brunnen an sach,
nû sült ir hoeren, wie er sprach
gên dem künig sâ ze stunt:
< mir ist ein siechtuom von iu kunt,
daz wærlîch nie dhein man
solhen siechtuom gewan.>
er sprach:< lieber meister mîn,
waz siechtuoms mac daz sîn?
mac ich genesen dar an?>
< daz muoz an iuwerm abgot stân,>
sprach der arzât zehant,
< ir habt den tôt an der hant:
ir tragt ein kint, daz ist wâr,
dâ von iur lîp verdirbet gar.>
der künic sprach:< lieber meister mîn,
von wiu mac daz sîn?>
er sprach:< daz weiz ich wærlîch niht,
ditz ist ein wunderlîch geschiht.>
der meister urloup nam,
von dem künig huop er sich dan.
dô sant der künic rîch
nâch der künigin sicherlîch.
dô diu künigin für in gie,
vil kleglîch er sie enpfie.
er sprach:< den tôt ich von iu dol,
daz weiz ich von der wârheit wol;
dû woldest mich sîn niht erlân,
sît ich dich ie ze wîb gewan,
du woltst niur ûf mînen kranken lîp,
swie ich wær man und dû wîp;
dâ von trag ich ein kindelîn,
dâ muost dû an vil schuldic sîn,
daz ich hie lîd vil grôze nôt
und von dem kind muoz ligen tôt.
des hetest dû mich wol überhebt
und hiet dîn lîp niht sô sêr gestrebt
ûf mînen lîp ze aller vrist:
der tiufel gap dir disen list,
dâ ich den lîp muoz umbe geben;
du woltst niur ûf mînen lîp streben,
des muoz ich vliesen mînen lîp.>
dô sprach daz wol gezogen wîp:
< ôwê mir diser grôzer nôt!
und sol dîn lîp nû ligen tôt
durch mînen wunderlîchen sit:
ich fuor dir doch mit triuwen mit
und wânt, ez wær dir alsô liep.
der tiufel, der mirz ie geriet,
der müez immer unsælic sîn!
genâd, lieber herre mîn,
jâ solt dir doch gewerren niht
von diser wunderlîchen geschiht:
lâz ez den meister baz an sehen,
ob er noch die wârheit kunn spehen.>
daz urinâl brâht man im dar -
des liez man nieman nemen war -,
dar inn er sînen brunnen enpfie.
vil bald man nâch dem arzât gie.
des morgens dô ez taget,
dem meister man dô saget,
er solt des küniges brunnen sehen,
ob er sîn leben iht kund spehen.
der meister zorniclîchen sprach:
< in dem glas ich nindert sach
des küniges leben ze dheiner vrist;
swie künste rîch mîn lîp ist,
ich sach niht lebens, wan sînen tôt.>
doch gie er dar, des twanc in nôt.
daz urinâl nam er zehant,
sin brunn wart im dô bekant.
er sprach:< sît frô, vil sælic man,
des kindes sît ir worden ân;
ich trou iuch wol ernern daz leben
und welt ir mir miet geben.>
zehant gap er im hundert marc.
< sît iuwer miet ist alsô starc,
sô wil ich iu daz leben neren,
und wil iu des reht sweren.>
dar nâch der künic wol genas.
diu küniginn des frô was
und diu schoene tohter sîn,
diu hêt wunniclîchen schîn.
si slief dannoch wunniclîch
bî achillen freudenrîch
und was ze minnen alsô kluoc,
daz si ein kint bî im truoc.
dô si des wart von im gewar,
dô wart ir beider freuden schar
gemischt wol mit leide
ûf der minne heide.
si forht den künic, di küniginn,
si wurd getoett umb ir minn,
di si dâ heimlîchen tet:
alsô si wider achillem ret.
dô si der wârheit wurden gewar,
si vorht, si vlurn ir leben gar. und ir gesell achilles genant; in wurd beiden dâ bekant, daz si lîten grôze nôt unde zwâr dar umb den tôt.
doch trôst sie achilles sêr,
er sprach:< juncfrou hêr,
uns mac beiden geschehen wol.
mînen abgot ich manen sol
umb unser wunne, di wir hân:
ez mac uns noch wol ergân;
ez ist niht âne sach geschehen,
des muoz ich wol von schulden jehen.>
nû lâz wir die red stân
und grîfen menalaum an,
der dâ lac vor der stat,
als in sîn herz, sîn will bat.
durch elenam die küniginn
liez er im niht zerrinn,
er wolt die stat gewunnen hân:
er hêt dâ vor manigen man.
eines nahtes er getrahte,
wie er daz gemachte,
daz er die stat gewunne.
er sant zuo einem brunnen;
dâ vant man einen wîssagen stân.
den hiez man für den künic gân.
er sprach:< dû hâst mir vor geseit.
sol ich daz für ein wârheit
haben ze reht, daz nieman
mac troyen gesigen an,
achilles kom dann für di stat,
als mir dîn munt gesagt hât?>
dô sprach der wîssag offenbâr:
< künic, ich sag dir daz für wâr,
daz troyen nieman
mac mit strît gesigen an,
ez müez achilles für die stat,
als mîn munt gesprochen hât.>
dô der künic erhôrt
des wîssagen wort,
dâ hiez er rüefer ûf stân,
die ruoften, ob dâ ieman
sich gên dem künig gedæhte,
der achillem bræhte;
dem wolt er geben rôtez golt
und wolt im sîn von herzen holt.
daz erhôrt zehant ein man,
dem was ein kiel undertân,
der was olixes genant.
er sprach:< wirt mir di miet bekant,
ich wil mit mînen sinnen
achillem gewinnen.
den sach ich vert in frouwen kleit,
ein kiel was im schôn bereit.
ich fuort in über ûf den sant,
dô gie er in eines küniges lant,
den ich wol erkenne,
des namen ich niht nenne.>
als er gegen dem künig ret,
der künic hiez im dâ ze stet
geben hundert marc goldes rôt,
als im sîn frümcheit dâ gebôt.
als er di miet dâ enpfie,
zehant er an den kiel gie.
ein kündic wîp er zuo im nam,
di hiez er füeren, als im zam,
ûf einer schoenen galîn;
diu solt dâ speherinne sîn,
wan si achillem wol erkant.
dô diu galîn stiez an daz lant,
dô gie daz kündic wîp
und suochet achilles lîp.
si suocht in gar ân alle scham,
unz si zuo einer weschin kam,
diu achillem hêt brâht
zuo der künigin, als si hêt gedâht.
daz kündic wîp mit zühten sprach,
dô si di weschin ane sach:
< sagt, frou, kunnet ir
indert ein wîp gezeigen mir,
ob si sî indert iu bekant,
diu dâ ist her ûz kriechen lant
gevarn durch ir tumpheit.
ir gevert ist irem vater leit
und dar zuo iren mâgen.
di hiezen mich nâch ir vrâgen,
ob si hiet gesehen ieman;
ir namen ich vergezzen hân.
si ist ein wol gestaltez wîp,
ze wunsch stêt ir vil gar ir lîp.>
diu wesch sprach:< liebe frou mîn,
ir sült wol gewis sîn,
ich hân hie nieman gesehen,
der ich müg ganzer tugent jehen,
wan ein wîp kom her zwâr,
des ist wol ein halbez jâr,
diu ist minniclîch gestalt,
ir tugent di sint manicvalt.
diu ist hie meisterinne
der werden küniginne;
si lêrt mîner frouwen tohter guot
und hât si wol in irer huot;
dâ von ist si dem künig liep.
si slîchet lîs als ein diep,
als si zuo mîner frouwen sol;
ir lîp ist aller tugent vol.>
daz kündic wîp gie zehant,
dâ si den torwertel vant.
den vant si vor dem bürgtor,
dâ saz er gar ân schand vor.
si sprach:< herr, nû sage mir,
ob indert ein wîp sî komen dir
verr ûz der kriechen lant.
ze boten bin ich her gesant;
daz hât ir vater getân,
der ist gar ein frum man.
si ist mir ouch gezeiget hie.
nû rât mir, lieber herre, wie
ich ir müg werden inne;
si ist hie meisterinne,
alsô ist mir vor geseit.
nû lât mich iuwer frümcheit
hie alsô geniezen
und lât iuch sîn niht verdriezen.
dar umb wil ich iuch mieten
und disen kopf bieten,
der ist zwâr silbrîn;
er sol iu niht versaget sîn.>
dô er di red von ir vernam
und di miet, diu im gezam,
dô sprach er:< liebiu frou mîn,
ir sült des gar ân angst sîn,
ich bring iu mit sinne
die lêrmeisterinne.>
zehant er dô des niht enlie,
nâch achillen er dô gie.
dô er in êrst ane sach,
vil zühticlîchen er dô sprach:
< liebiu frou wol getân,
ir sült baldiclîchen gân
zuo einer alten frouwen rîch,
diu suochet iuch tugentlîch
und giht, si sî von kriechen lant
ze boten her zuo iu gesant.>
dô achilles die red erhôrt
von êrst gar biz an daz ort,
dô gie er zühticlîchen dan
reht sam ein wîp und niht ein man.
dô er den boten ane sach,
vil zühticlîch er wider in sprach:
< sagt mir, habt ir nâch mir gesant?
von welhen sachen bin ich iu bekant?
nû hân ich iuch nie gesehen;
ir müezt mir der wârheit jehen.>
dô sprach daz kündic wîp:
< sam mir sêl unde lîp,
man hât mir von iu geseit.
dâ von hân ich vil arbeit
von iu wærlîch erliten.
ich bin gevarn und geriten
allez schôn durch iuwern lîp;
ir sît zwâr ein sûber wîp.
ein kiel mich her getragen hât,
der kumt, frou, an ditz stat;
der ist von kriechen ûz dem lant,
der truoc mich her ân alle schant.
dar an lît koufschatzes vil,
des ich als niht nennen wil
und niht al genennen kan:
purpur, sîden lit dar an,
wurz unde zendâl
vindet man dâ über al,
vêch, veder, hermelîn,
scharlach und baldekîn,
merderîn, svarzzobelvar,
von golde borten manic schar,
halsberc und schilt genuoc.
der kiel vil der kleinôt truoc,
verzimiert helm unde swert.
swes ein frou, ein ritter gert,
des ist an dem kiel genuoc.
der koufman ist alsô kluoc,
der den kiel bereitet hât,
er hât ouch von der grôzen stat
disen kiel gefüeret dan -
dâ vor lac manic frum man -,
diu ist troye genant,
dar inn ist manic wîgant.
olixes heizt der koufman,
der disen kiel fuort von dan.>
dô sprach achilles:< frou mîn,
sol ich von iu gewis sîn,
daz diser red alsô ist,
sô muoz ich dar in kurzer frist
und muoz an disen kiel gân,
und ist der kleinôt vil dar an,
gürtel unde rîsen,
dar inn muoz ich mich brîsen;
und ist daz diser koufman
den kiel hât gefüeret dan,
der dâ heizt olixes,
sô wil ich mich vermezzen des,
daz ich disen koufman
fruo mit kouf well bestân.>
dô sprach daz kündic wîp:
< sam mir mîn sêl und mîn lîp,
ir dunket mich sô milt,
iu zæm wol swert unde schilt,
als ich mich wærlîch kan verstân.>
si sprach:< daz zimt wol einem man;
mir zimt niht wan ein rîse,
dar în sol ich mich brîsen.>
daz kündic wîp sprach zehant:
< von wiu ist iu der man bekant,
der dâ heizt olyxes?>
achilles sprach:< waz welt ir des?
ich hân vil von im hoeren sagen
hie vor bî mînen jungen tagen;
ich hân in anders niht bekant.>
daz alt wîp sprach:< ir sît genant
achilles der lieb herr mîn!>
er sprach:< nû lâ dîn rede sîn
oder ich heiz dir tuon den tôt.>
dô muost si swîgen durch nôt.
er gie in zorn von ir dan,
der wol gezogen man,
zuo sîner juncfrouwen,
die wolt er minniclîch schouwen.
er sprach:< juncfrou, nû sît frô!
sît ez ergangen ist alsô,
iur sorg wil haben ein ende
ân alle missewende.
ein kiel wil fruo zer burc gân:
daz ist ein werder koufman,
der ist olixes genant,
er ist ûz mînes vater lant;
der bringt uns beidiu âne wân
mit im gar froelîchen dan.
daz hât gesagt, sam mir mîn lîp,
ein vil kündigez wîp.>
diu juncfrou wart freuden vol
und gehabt sich ân mâzen wol.
des morgens dô ez tagen began,
do begund achilles ûf stân.
er sach den kiel zehant
stôzen schôn an daz lant;
daz kund er wærlîch spehen,
wan er hêt den kiel gesehen.
zuo der juncfroun er dô gie,
mit armen er sie umbevie.
er sprach:< juncfrou freudenrîch,
bitet iuwern vater minniclîch,
daz er iu lâz mit freuden gân
an disen kiel wol getân,
so hât unser sorg ein ende
ân alle missewende.>
dar nâch an der selben stat
gie diu frou, als er sie bat,
hin für iren vater stân.
< ich was dir ie dienstes undertân,>
sprach si,< liebez veterlîn,
nû tuo mir dîn triu schîn
und tuo, lieber herr, des ich dich bit
durch dîn tugentlîch sit;
dû bist mir lieber dann mîn lîp,>
sprach daz tugentlîch wîp.
der künic sprach:< töhterlîn, sprich,
swaz dû wil, daz tuon ich.>
si sprach:< ich bit dich sêre
durch dîn küniclîch êre,
daz dû ez lâzest, herr mîn,
in genâden und in hulden sîn,
daz mir der kiel werd bekant,
der her komen ist in ditz lant.
dar an ist kleinôt genuoc,
daz si der kiel kûm ertruoc;
der kouf mir driu oder zwei.>
er sprach:< dar umb gæb ich niht ein ei!>
alsô sprach der künic hêr:
< wil dû hundert oder mêr,
diu kouf ich dir ze miet;
dar zuo swaz dîn lîp gern hiet,
daz sî dir niht verseit.>
dô dankt si sîner frümcheit.
diu frou bereitt sich sêre.
drîzic frouwen hêre
wurden schôn mit ir bereit.
dô fuor si schôn, als man seit,
zuo dem kiel, der dâ was komen,
wan si hêt von im vil vernomen,
waz ir achilles hêt geseit
für die ganzen wârheit.
als ich an dem buoch las,
achilles ir diu næhst was.
ûf den kiel si dâ gie.
achilles sie dâ schôn enpfie
bî der hant und wîst sie dan
an den kiel; dâ was an
vil manic man verborgen,
di lâgen dâ ân sorgen;
vil manic guot îsengewant
man dâ, an irem lîb vant.
dô si dâ kômen an den kiel,
vil manic frou daz golt an viel;
etlîchiu was dâ sô kluoc,
die sîden, borten schouten genuoc,
sümlîch gürtel, rîsen,
dar în wolden si sich brîsen,
swelich veder, hermelîn
schouten, di solden di schoensten sîn.
dô si sîn veilten genuoc,
dô was achilles alsô kluoc,
der begund zuo einem swert gân.
er sprach:< ôwê wær ich ein man,
sô wolt ich koufen ditz swert,
wan sîn mîn lîp mit herzen gert!>
dô olixes daz ersach,
zuo sînem gesind er dô sprach:
< füer disen kiel balde dan!
achillem ich hie funden hân!>
dô des achilles wart gewar,
sîn frouwen vie er offenbar
bî der hant, er sie niht liez;
di andern man her ûz stiez,
wan einiu diu bî ir beleip;
die andern man ûz treip.
dâ mit der kiel fuor dan,
als ich von in vernomen hân.
hei wie di segel duzzen,
dô si ûf dem mer fluzzen!
diu frou grôz freude gewan,
dô sie achilles fuort von dan.
alsô fuorens über mer,
biz si kômen zuo der kriechen her.
dô wart dem künig gesagt mær,
wie sîn schoen tohter wær
gefüert an dem kiel dan.
dô gewan er mangen man
und wolt ims genomen hân;
des moht dô niht ergân.
dô in diu schiffung wart bereit
mit mangem helt, als man seit,
dô was der kiel gefüeret dan
mit sîner tohter wol getân
her über zuo der kriechen her
was er gevaren über mer.
dô daz der heiden künic ersach,
dô leit er swær und ungemach;
an lîb und an herzen
gewan er grôzen smerzen.
< ôwê,> sprach er,< tohter guot,
wer machet mich nû wol gemuot?
sô ich dîn schoen ane sach,
mîn herz dir des verjach,
daz nie sô schoenez wær gesehen.
des muoz ich von schulden jehen,
daz ich verlorn hân den sin.
mîner freuden tag sint dâ hin!
mîn herz muoz ligen tôt,
sô ich an dîn mündel rôt
gedenk und an den lîp dîn,
der nimmer schoener moht gesîn.
dîn ougen gâben liehten schîn!
ôwê! wær tôt daz herz mîn
von dînem grab gegangen!
dar umb sô wolt ich hangen
ôwê! daz dîn lîp wol getân
sol werden einem boesen man,
der dich hât mit trugheit
gewunnen hie daz ist mir leit.>
er begund jæmerlîchen klagen
und hêt sich selber nâch erslagen.
daz hâr er ûz dem houbt zart,
daz er dâ von blôz wart.
waz half sîn klagen dô?
swaz er geklagt, des was si frô.
dô der kiel an daz lant stiez,
der frouwen er vil wol gehiez,
der frouwen alsô wol getân,
die er hêt gefüeret dan.
dô wart dem künig gesaget mær,
daz der kiel komen wær
und daz achilles wær dar an
gefüeret mit gewalt dan,
mit im ein schoeniu frou guot,
die er schôn hêt in huot.
der red was menalaus frô.
zehant sant er ein boten dô,
ob ez diu wârheit
wær, daz achilles gemeit
komen wær über daz mer dâ
für die stat troyâ. als im dâ vor was geseit für die ganzen wârheit.
dô in der bot ane sach,
der enpfie in vlîzeclîch und sprach:
< willikomen, achilles, lieber lîp,
dû und dîn wol getânez wîp,
vil gern ich dich gesehen hân;
dû bist zwâr ein frumer man.>
mit der red reit er drât,
er kom dem künig niht ze spât.
er sprach:< lieber herr mîn,
ich wil dir sagent sîn
die rehten wârheit:
daz man dir vor hât geseit,
daz solt dû für ein wârheit hân.
ich sach in selb mit ougen an.
er füert ein minniclîchez wîp,
diu ist im liep sam der lîp,
die schoensten die ich ie gesach.>
der künic zuo dem boten sprach:
< gesell, ich wil mit dir dar
und wil sîn selb nemen war.
mir ist vil von im geseit.
ich muoz selb die wârheit
sehen mit den ougen mîn,
ob ez allez an im müge sîn,
des diu werlt von im giht;
des mac ich gelouben niht.>
dâ mit huop er sich balde dan,
unz er kom zuo dem frumen man.
dô er sîn antlütz ersach,
vil froelîch er zuo im sprach:
< willikomen, achilles, lieber man,
ich hân dich gern gesehen an,
dich und den gesellen dîn;
dû solt im billîch holt sîn.
schoener wîp ich nie gesach!>
also der künic wider in sprach.
dâ mit er urloubes gert,
als in dâ sîn zuht lêrt.
er hiez den marschalc drât
îlen, wan er in des bat,
daz er im herberg gæbe schôn -
des wolt er im geben lôn -
reht zuo der hütte sîn,
dâ maht er wol ân angst sîn.
er jach, er hiet dâ guoten gemach:
alsus der künic verjach.
daz wart dô schier getân.
daz best matraz man im gewan;
daz sant er im ze miet,
daz erz durch sînen willen hiet.
dannoch saz er in frouwen kleit.
zehant wart vil schier bereit
ritters kleider beste,
daz nieman bezzeriu weste.
dô er geruot siben tag
nâch des buoches sag,
dô sant der künic ein halsberc guot
achillen, des freut sich sîn muot.
er sant im dannoch mêre
allez durch sîn êre:
îsenhosen unde schilt
sant menalaus der milt;
blaten, helm und zimier,
hersenier, sper und alle zier
sant er im, als er solt,
wan er was im holt.
swaz ein ritter haben sol,
daz wart im genzlîch wol.
dô er alsô wart bereit,
er gedâht an sîn manheit.
er sprach:< solt mîn boeser lîp
hie ligen als ein kranc wîp?
des sol mit namen niht geschehen.
ich muoz di troyer sehen,
wie ir frümcheit sî gestalt;
ich bin ze junc noch ze alt,
dâ von wær mir von herzen leit,
ob man niht frümcheit von mir seit.
dâ von wil ich si froelîch bestân,
swie halt ez mir süll ergân.>
des morgens dô ez tagen began,
dô trabt er schôn ûf den plân.
er was bereit alsam ein helt,
der ze strît ist ûzerwelt.
er stapft ze troy für die stat,
sîn lîp niur strîtes bat.
er gert eines frumen man,
der gegen im stapft ûf den plân.
dô wart in die stat
gesagt den helden drât,
ez wær gestapft ûf den sant
zwâr ein stolzer wîgant,
der wolt die troyære
bestên dâ mit swære.
daz erhôrt hector.
er sprach:< zwâr er sol hie vor
niht lang stân ân strît.
reich mir daz harnasch, des ist zît;
ich muoz zuo im ûf den sant.>
dâ mit wâpent er sich zehant.
im was an in unmâzen zorn.
daz ros nam er ze beiden sporn
und stapft dâ mit ûf den sant;
gên achillem er dô rant.
dô daz achilles ersach,
gên sînem knappen er dô sprach:
< tuo mir her daz grôz sper,
mir ist ze ritterscheft ger;
er muoz mir rûmen ditz wal.>
er spranct daz ors, daz ez erhal.
alsô tet ouch hector.
ze troyen vor dem bürgtor
ir sper si zerstâchen gar,
daz si zerbrâsten zwâr.
zwei andriu nâmen si in di hant:
alrêrst wart ein tjost gerant,
daz man schoener nie gesach
und daz man in beiden jach,
si letzten bêd einander dâ;
daz geschach vor troyâ.
ir dheiner hêt den sic genomen,
des muostens von einander komen,
wan si dô mohten niemêr.
di wunden muoten si sêr.
des wart ir ritterschaft enwiht,
diu unmaht hât mit in pfliht
und hêt in an gesiget gar,
daz sagt uns daz buoch für wâr.
dô achilles ze hûs kam,
vil leidiu mær er vernam,
wan im wart gesagt sus,
daz der künic menalaus
hêt im genomen sîn wîp;
daz gie im nâhen an den lîp.
sîn herz sich vor leide zart,
daz er unmâzen siech wart
von diser grôzen untriu;
sîn leit wart dicke niu.
ich wil iuch daz wizzen lân,
wie si dem künig wart undertân.
do achilles von dem hûs schiet,
als im sîn will, sîn herz riet,
für die stat ze troyâ,
dô gie menalaus dâ
zuo dyadamiâ der minniclîch.
er sprach:< frou, iuch niht entswîch
zwâr iuwer frümcheit!
wan mir ist von herzen leit
swaz iu, frou, wirret
und iuch an freuden irret.
dâ von sült ir niht verzagen,
leidiu mær muoz ich iu sagen:
achilles, iuwer lieber man,
der iu niht lieber werden kan,
der hât verlorn sînen lîp.>
dô sprach daz wol getân wîp:
< herr, wer hât sô geseit?>
< ich sach selb die wârheit,
daz er ze tôd erstochen wart
an der êrsten tjost vart,
des mac ich iu gelougen niht;
ditz was ein jæmerlîch geschiht.
ôwê! solt er mir hân gelebt!
sîn lîp ie nâch êren strebt.>
alsô sprach der künic dô:
< frou, ir sült doch wesen vrô,
ez mac anders niht ergân,
sît ich in nû verlorn hân.>
dô diu frou erhôrt
menalaus wort,
si sprach:< unsælic lîp!
war sol ich, ellendez wîp,
sît ich dich verlorn hân?
wie sol ez mir fürbaz ergân?
wie hân ich friunt und mâg verlorn!
ôwê daz ich ie wart geborn!
wâ nû? tôt, nû nim mich hin!
ich hân verlorn mînen sin.
mîn ougenwunn ist mir zergân.
mit wem sol ich nû freud hân?
wie kom ich von dem vater mîn!
daz leit muoz mir nû niuwez sîn.
ôwê alle di nû sint,
di klagen daz vil klein kint,
daz ich zuo mînen brüsten hân!
ôwê wie sol ez mir ergân!>
dô sprach menalaus:
< frou, nû klagt niht alsus!
nû sît ir doch ein zühtic wîp;
verderbt niht iuwern schoenen lîp!
ich wil iur pflegen mit êren vil -
vor nieman ich daz helen wil -, ir müezt des geniezen, daz ir iu niht liezt verdriezen iuwern tugenthaften lîp, des habt ir êr für alliu wîp.
wan ir sült die krône
tragen alsô schône
in mînem künicrîche,
daz wizzet sicherlîche.>
dô daz frou dyadamiâ
erhôrt des küniges wort dâ,
dô tet si als ein ellendez wîp.
si sprach:< ich enpfilch iu mînen lîp,
herr her menalaus.
sît ez ergangen ist alsus,
daz achilles ist hie tôt,
ê ich lîd ein boeser nôt,
sô wil ich, lieber herr mîn,
varn ûf die genâde dîn.
ich bin ein ellendez wîp,
ich hân niht wan mîn eines lîp,
für wâr ich, herr, daz sag;
und daz kint, daz ich trag,
daz mac, lieber herr mîn,
von mir niht gescheiden sîn.
bî dem sol ich gedenken wol
an achillem, als ich sol.
daz sol dir, herr, niht wesen leit;
mich riuwet sîn frumcheit
und ouch sîn junger, werder lîp.
ôwê wie gern ich wær sîn wîp!>
dâ mit der künic mit zühten sprach:
< lât varn swær und ungemach;
ez mac anders niht ergân.>
dâ mit wîst er di frouwen dan
vil schôn in sîn gezelt,
daz dâ geslagen was ûf daz velt.
dâ hêt er sie ân sorgen
wol siben tag verborgen.
dar nâch achilles kreftic wart.
sîn lîp daz niht lenger spart,
er rit zuo menalaum hin,
und sprach zuo im mit guotem sin:
er sprach:< künic hêre,
war umb hâst dû sô sêre
dîn zuht an mir zerbrochen?
waz hâst dû an mir gerochen
und an mînem armen wîbe
und ouch an irem lîbe?
wes hâst dû dâ mit gedâht,
daz dû sie hie von mir hâst brâht?
des hân ich doch gedienet niht;
ich enruoch waz mir fürbaz geschiht.>
des antwurt im der künic dô:
< ez ist ergangen niht alsô,
ich wil dir sagen di wârheit:
ez sol dir niht wesen leit,
sie ist begraben und ist tôt.
jâ vorht ich dînes herzen nôt
und sagt dem gesind dîn,
daz si wolt gern bî mir sîn.
von der red geschach in leit;
si heten ez für ein wârheit.
ja behüet sich wol mîn wîser lîp,
daz ich dir iht nem dîn liebez wîp.
dû solt von dînem herzen
lâzen dînen smerzen;
sô ez anders niht mac gesîn,
sô rât ich, lieber friunt mîn,
daz dû dich gehabest wol;
ein andre ich dir geben sol
und dar zuo guotes alsô vil.>
achilles sprach:< ich enwil
niht guotes nemen wan mîn wîp.
ich verbiut ez zwâr mînem lîp,
daz in die troyære
iht bringen in dhein swære:
vehten wil ich iu verloben.>
menalaus sprach:< dû wil toben,
wil dû dînen werden lîp
verderben umb ein sölich wîp.
nû bist dû doch zwâr ein man,
der kranken muot nie gewan.>
achilles dâ mit urloubs gert;
des wart er von im gewert.
er hêt einen gesellen sus,
der was geheizen patroclus
und was im dienstes undertân;
einen bezzern friunt er nie gewan.
er bat in durch sîn êre:
< gesell, gip mir dîn lêre,
wie ich die troyære
bring in grôze swære,
sît dû vehten hâst verlobt;
dâ von mîn herz vast tobt
gegen troyen der grôzen stat,
diu mangen vehter hât.
lîch mir dîn harnasch; geselle, sprich!>
achilles sprach:< daz tuon ich.
ich wil dich wâpen alsô wol,
als ich von reht tuon sol.>
ein tjoppen legt er im an,
diu was minniclîch getân,
dar ob ein halsberc wîz,
diu was geworht mit flîz,
einen wâfenroc durchslagen,
in möht ein keiser hân getragen,
dar under ein blaten stechlîn,
diu niht vester möht gesîn.
sînen helm truoc er im zehant;
dar ûf er sîn zimier bant,
daz was ân mazzen rîch.
zwô vetach also hêrlîch
bant er ûf den helm schôn.
er sprach:< gesell, daz sî dîn lôn.>
die vetach wâren snêwîz,
dar ûf geworht mit vlîz
löuber diu wârn goltvar,
des nam dô manic reck war.
sîn selbes schilt er im truoc,
der was edel und rîch genuoc:
halber was er goltvar,
anderhalp nam ich sîn war,
dâ was er rûch als ein ber;
im was ze ritterschaft ger.
durch di riuch, als man mir seit,
gie ein strich, der was breit;
von wîzen berlîn dicke
hêt er dâ durch stricke.
zwô îsnîn hosen veste,
die besten die ieman weste,
lêch im ouch der geselle sîn,
achilles, ûz sînem schrîn.
dô drabt er schôn ûf den plân,
mit im wol driu hundert man,
die wârn ouch ûz erwelt
und ouch ze strît frum helt.
do wart in die stat den troyær
gesagt von in frömdiu mær,
wie die kriechen wæren komen
ze veld, als ir ê habt vernomen.
dô daz vernam her hector,
< zwâr ich muoz dâ vor
den werden recken bestân,
wan ich von im gehoert hân,
daz er des sî vil vol wert,
daz ich im biet mîn swert.>
im was gesagt dâ mære,
daz ez achilles wære.
zehant schuoht er sich ritterlîch,
sîner künft was er freudenrîch.
er sprach:< gebt mir daz harnasch guot,
zuo vehten stêt mir mîn muot.>
die hosen er an sich nam,
als einem recken wol gezam,
dar nâch ein halsberc snêwîz,
geworht mit guotem vlîz; mit golde wol geworht grôz arn enmitten reht dar inne wârn.
dar über er die blaten leit,
diu was guot unde weît.
von zendâl grüen unde rôt,
als im sîn frümcheit gebôt,
was sîn wâfenroc gezieret
und sîn deck gefurrieret.
ich sag iu, wie sîn helm was,
als ich an dem buoch las:
er was von vestem stâl
geworht über al.
sîn zimier was ein pantel,
geworht ze sprüngen hart snel;
silberwîz was sîn gestalt,
ze wunsch was ez manicvalt
geworht ûf den helm guot.
sîn ors vast in sprüngen wuot.
er fuort einen schilt
der selb degen milt,
der was grüen als ein gras;
vil schôn dar an entworfen was
ein pantel von wîzen berlîn grôz.
den recken dô des niht verdrôz,
er stapft für daz bürgtor;
dâ sach er patroclum vor
haben in der gebære,
sam ez achilles wære.
< ahî,> sprach ez hector,
< achilles mir niht vor
hie haben sol ûf disem plân!>
er rant in ritterlîchen an.
patroclus des dâ niht enliez,
sîn frümcheit in dô gên im hiez
kêrn mit einem grôzen sper;
ze samen was in beiden ger.
dô si diu ors ersprancten schôn,
do gap hector einen swæren lôn
mit sînem sper, als im wol zam,
da von patroclus den tôt nam.
daz was im dô ein boeser gewin.
enmitten stach er daz sper durch in,
dâ von er sîgen began.
mit im was vil manic man
komen ûz der grôzen stat,
als si dô ir herze bat;
die wânten alle gelîche,
ez wær vil sicherlîche
achilles ze tôde erstochen
und si wærn an im gerochen.
des wârn si von herzen vrô
und lobten got von himel dô.
dâ mit hector kêrte,
als in sîn manheit lêrte,
nâch den andern ûf den plân;
si fluhen engstlîchen dan.
si kêrten gên der kriechen her.
ez wart dâ manger âne wer,
den er da ze tôde sluoc;
von im wart jâmers genuoc.
dâ mit kêrt her hector
wider zuo der stat tor;
er hêt der kriechen vil erslagen,
beidiu recken unde zagen.
dô wart achilles geseit,
daz sîn gesell gemeit
hêt den tôt genomen;
tôter wær er komen.
dô achilles offenbær
erhôrt disiu leidiu mær,
zuo dem künig gie er sus.
er sprach:< künic menalaus,
lâ mich des geniezen,
ich lie mich nie verdriezen,
ich lit umb dich ie swære:
swann ich erhôrt diu mære,
daz dîn dinc niht eben lac,
sô traht ich naht unde tac,
wie ich dîn grôz êre
erwurb ân herzensêre;
des solt dû mich geniezen lân
und lâz mich den werden man
bestaten êrlîche,
daz stêt dir tugentlîche,>
sprach achilles wol gemuot.
< ich wil mit mînem guot
mit seltsænen sachen
ein bethûs über in machen
mînem abgot ze êren,
sîn lop dar inne mêren.
ich hêt den strît verlobt,
wan ich nâch mîner frouwen tobt:
daz gelübd wil ich lâzen varn,
mîn abgot sol mich bewarn.
ich muoz mînen gesellen rechen;
ich muoz ouch ze tôde stechen
drî oder vier,
daz sült ir gelouben mir.>
dô sprach ez menalaus:
< achilles, ich getrou dir sus
genzlîcher frümcheit,
diu ist mir von dir geseit.
dû bist ein degen des lîbes gar;
dîn herz, dîn lîp vil wol getar
bestên einen helt guot.
nû hab dir allen dînen muot,
unde swes dîn herz gert,
des solt dû sîn von mir gewert.>
achilles fuor mit arbeit,
unz er daz bethûs bereit;
da bestatet sînen gesellen inne
daz heidenisch gesinde.
dar nâch in kurzen zîten
wolt er niht lenger bîten,
achilles der gewære,
er wolt die troyære
mit strît aber dâ bestân;
dâ muost ez an ein vehten gân.
er wâpent sich vil schôn.
er sprach:< ich muoz hectorn den lôn
geben an diser stat,
der mînen gesellen verderbt hât.>
sîn harnasch er dô an sich nam.
er bant den helm, als im zam,
den er schôn verzimiert hêt,
als sîner frümcheit wol an stêt.
als ich iu vor gesagt hân,
daz zimier er gewan,
daz sîn geselle gefüert hêt.
ei wie tugentlîch im daz stêt!
ez fuort ouch der degen milt
zwâr reht den selben schilt,
den patroclus an sich nam;
den fuort er ouch ân alle scham.
dô sprach her menalaus:
< ich muoz mit dir alsus:
oder mit dir ersterben
oder mit dir ruom erwerben.>
er wâpent sich ritterlîch,
alsô reht wunniclîch,
als ein künic von reht sol.
sîn wâpen stuont im wol:
wâpenroc, deck und zimier,
helm, sper und elliu zier
muost überdaht sîn
mit einem guoten baldekîn.
er fuort ouch an sîner schar
zehen tûsent ritter, daz ist wâr.
si zogten für daz bürgtor.
daz wart gesagt hern hector,
der wâpent sich minniclîch;
dez gezoges was er freudenrîch.
priamus und paris
wâren des beid gewis,
daz achilles wære
tôt mit grôzer swære.
priamus mit freuden sprach,
dô er die küniginne an sach
und die froun ûz kriechen lant,
diu menalao was erkant
und von im dan gefüert wart -
die red er gên ir niht verspart:
er sprach:< welt ir beid sehen -
des siges müezt ir uns verjehen -,
sô gêt ûf daz bürgtor,
dâ seht ir schôn die kriechen vor
haben mit wunniclîcher rot;
sô bitet iuwer abgot,
daz ez uns siges well verjehen,
sô mügt ir hiut wunder sehen
von mangem tôten, der dâ lît;
gêt ûf daz bürgtor, des ist zît.>
dô sprach diu küniginne
mit vil guotem sinne:
< dû solt dich ê wâpen lân,
wan ich des nieman sô wol gan,
weder man noch wîp:
zwâr dich sol mîn lîp
selp hie wâpen ritterlîch;>
sô sprach diu küniginne rîch,
diu was thetis genant:
< dich wâpent nieman dann mîn hant.>
daz harnasch hiez man dar tragen,
daz was mit gold gar durchslagen;
dar în wâpent in diu küniginne
mit vil grôzem sinne.
über daz harnasch si im leit
ein grüenez sameît,
dar în was golt getragen.
man hêt in niht für einen zagen,
dô er daz harnasch an sich nam,
als einem künig wol gezam.
sîn helm wol gezieret was:
ein boum grüen als ein gras
stuont oben ûf dem helm sîn,
dâ hiengen bleter guldîn
von dem boum ze tal,
swann er erspranct, daz ez erhal.
dô in diu frou gewâpent hêt,
als einem künig wol an stêt,
dô sprach thetis diu küniginn:
< helenâ, dû solt mit sinn
wâpen dînen lieben man,
wan ich im aller êren gan,
wan er ist mîn liebez kint;
zwâr dîn minn macht in blint,
swann er dich siht mit ougen an;
sîn herz dir alles guotes gan.>
dô sprach ez helenâ:
< zwâr ich wâpen in iesâ,
als ich von reht tuon sol.
ich bin ganzer freuden vol,
swann in mîn ougen sehent an;
mîn lîp im alles guotes gan.
ein harnasch wil ich im an legen,
disem jungen swertdegen,
daz kouft man mir an dem kiel,
ein man dem ez wol geviel,
daz keiser, künic noch dhein man
sölich harnasch nie gewan.>
daz harnasch man ir dar truoc,
daz was edel und rîch genuoc.
si legt im an ein spaldenier,
daz möhten rîcher künig vier
niht haben vergolten,
ob si ez gelten solten. dar gie sîn frou hôchgemuot und schuoht in in die hosen guot; si wârn von kerlingen, si hêten guldîn ringe; ûf dem schinebeine lac edel gesteine. dô er di hosen an leit ein halsberc edel unde weît der wart im schôn dar getragen; dar ûf wârn geslagen lewen von rôtem gold grôz; den lewen von dem mund flôz ring von stahel veste, daz nieman bezzer weste.
diu frou gap im daz wâpen an.
si sprach:< herr und lieber man,
nû sent dich unser abgot schier
wol gesunden her zuo mir!> diu blate was von stahel breit, dar ûf negel, als man seit, geslagen von gimme schôn, die gap diu küneginn ze lôn; von magnêt hêt si smallen, si mocht im wol gevallen. daz die riemen solden sîn, daz wâren borten sîdîn. ein wâpenroc si im an leit von einem blâwen sameît, dar ûf wârn guldîn stern und ouch von swarzen zobel bern, geziert mit edelm gesteine wâren si gemeine. ein hersnier gap si im ûf sîn houbt. si sprach:< wer mir des nit geloubt, daz ich den tôt für dich næm, swie ez halt mir dar nâch kæm!> diu edel frou im dô zehant daz hersnier weinent ûf bant.
si sprach:< edeler paris,
dû solt sîn von mir gewis,
daz ich dir bin mit triuwen holt,
daz hâst dû wol umb mich versolt.>
einen wâpenroc von blâwem sameît,
geziert mit berlîn und edeln steinen gemeit,
ein swert si im umbe bant,
daz maht vergelten niht ein lant.
der vezzel was ein bort breit,
mit golt wol durchleit.
ûf der scheid was ergraben
mit guldînen buochstaben:
ditz swert sneit stahel und îsen
als ein schær tuot ein rîsen.
zwên sporn si im umbe bant,
diu frou mit irr wîzen hant.
daz ors man im dâ brâht,
daz was mit samît bedaht.
den helm er dô ûf bant;
von der froun schiet er zehant.
der helm was liehter dann ein glas.
ich sag iu, waz dar ûf was:
ein ar von gold dar ob swebt,
er was reht als er lebt.
einen schilt er an den arm swanc,
der was breit und niht lanc,
ze wunsch alsô gemezzen,
dâ was niht an vergezzen.
daz sper er in die hant nam,
als sînen êren wol gezam.
dâ mit er dannen stapfte,
diu frou im nâch kapfte;
vil mangen zaher si dô liez.
dem abgot si dô wol gehiez,
si wolt ez immer êren
und nimmer von im kêren,
daz ez behüet irn lieben man.
mit im zogt frümclîchen dan
ze troyen für daz bürgtor
priamus und hector
und fünf tûsent ritter guot,
di all wâren schôn behuot.
dô si dâ für die stat riten,
dô wart niht lenger vermiten,
die frouwen giengen nâch ir spor
hôch ûf daz bürgtor.
dâ sâhen si troyær
haben mit vil grôzer swær.
dô sach ouch menalaus
di schoenen küniginn alsus
sitzen ûf dem bürgtor zwâr,
des nâmen sîniu ougen war.
zehant er frides gerte,
des frides man in gewerte.
des wart er herzenlîchen vrô.
zuo dem turn reit er dô,
dâ diu frou ûf saz;
mit zühten redet er daz:
er sprach:< ich wil mit zühten gern,
einer red sült ir mich gewern.>
si sprach:< herr, nû sprich,
red hie mit zühten wider mich,
daz ez hoer hie disiu küniginn,
diu dâ sitzt an diser zinn;>
alsô sprach helenâ:
< diu küniginn sitzt aldâ,
diu dâ thetis ist genant,
vil wît ir tugent ist erkant.>
gekroenet si beid sâzen,
doch lûht âne mâzen
diu küniginn helenâ:
reht als man hiet ein spiegel dâ
in des turnes vensterlîn
gesetzet, reht alsô was ir schîn.
zuo den freuden was vil nütz.
ir vil liehtez antlütz
gap sô grôzen liehten schîn,
daz ez niht vinster moht sîn;
swer in der vinster gienc,
ir liehter schîn die all vienc,
die mit ir kurz wîl solden gân.
er ist zwâr ein sælic man,
swer mit irr schoen wonen sol,
wan si tuot in den ougen wol.
schoener wîp wart nie geborn,
si was an schoen ûz erkorn:
ir ougen in dem houbt ân wân
lûhten als der trimontân. von ir schoen was daz bürgtor liehter dan ez was hin vor.
si was ouch minniclîch gestalt,
si was ze junc noch ze alt;
an ir was niht vergezzen,
ze wunsch was si gemezzen.
ir lîp kund nimmer schoener sîn,
ir munt bran als ein rubîn.
dô der künic ir schoen ersach,
vil zühticlîch er wider sie sprach:
< sag mir, wie kümt daz, frou mîn,
daz dû bræch di triu dîn
an mir? nû was dir wol bekant,
daz dir dienet liut und lant
und dar zuo allez daz ich hân,
daz was dir allez undertân.
diu krôn, di hiut dîn houbt treit,
diu wart dir von mir bereit.
dir dienten all mîn man
und wârn dir dienstes undertân.
dar zuo hiet dû in der schar
zwei hundert frouwen, daz ist wâr,
die tâten swes dîn herz gert,
des wurd dû schôn von in gewert;
swelhiu des under in niht entet,
diu muost dir rûmen dâ ze stet
beidiu stet unde lant,
wan swer dînen muot erkant,
der muost dînes willen vârn
allez bî den selben jârn.
mir ist daz wol erkant,
dû hietest vergolten ein lant
mit guot, des ich niht enwest,
die friunt und die gest. die vorhten sêr dînen zorn. in kriechen bist dû geborn.
ich hiez ouch dîn an aller stat
hüeten, swâ dîn fuoz trat,
daz weder grôz noch klein stein
ruorten an die füeze deîn.
ich hiez bewarn, daz dhein loup
noch von molten dhein stoup
dir dîn ougen niht ruorten
noch an dînen lîp iht fuorten.
swaz lind was und klâr,
daz hiez ich allez dar
dînem lîb gewinnen:
dannoch füer dû von mir hinnen.
dâ von west ich gern die mær,
von wem mir leid geschehen wær,
daz dû mit paris füer von dan,
wan ich sîn niht gedient hân.>
diu frou zühticlîchen sprach:
< dû schüef dir selb ungemach,
daz ich bin gevarn dan.
in mînen muot ich nie gewan
den muot und die sinne,
daz ich mit im wolt von hinne,
unz diu frou frou venus
mir gap gedanc, den muot alsus,
daz ich mit mînen sinnen
in begund von herzen minnen.
daz tet ich dir schôn bekant,
dô paris mir wart gesant,
dô ich ob mînem tisch saz;
vil selten ich der rede vergaz:
ich bat dich durch dîn êre
von herzen alsô sêre,
daz dû paris hiezst varn,
du gewunnest schier bî dînen jârn
von im grôzen smerzen
an lîb und an herzen.
ich kund dir in erleiden niht,
dâ von ist disiu geschiht
komen von der minne.
venus diu götinne,
diu brâht mich ûf die vart,
daz mir sîn ze muot wart.
für wâr ich dir daz sagen kan,
si schuof, daz ich fuor mit im dan.>
dô der künic erhôrt
der küniginne wort,
dô begund er wider sie jehen:
< gedenk, ob dir sî iht geschehen
lieb von den schulden mîn,
des lâ mich geniezent sîn.
gedenk, wie ich dich gezogen hân,
daz nie dhein wîp ir man
sô lieplîch hât gezogen,
daz ist wâr und niht gelogen.
dû wær sô klein dô ich dich nam,
daz dû vor kintheit hiet niht scham,
wan ich dich an dem arm truoc.
ich gap dir alles des genuoc
swes dîn lîp, dîn herz gert
des wurd dû alles gewert; dîn lîp wart von mir frisch, sô ich dich zuo dem tisch truoc an mînem arm. ich hiez dir machen warm, swann dir was heiz, ich macht dich kalt; mit freuden bist dû worden alt.
dînes willen gert ich ze aller stunt.
sît dû mir alrêrst wurd kunt,
sô brach ich dînen willen nie.
dîn gebot ich nie übergie.
des hân ich sêr engolten.
ich hân dich nie gescholten
noch nie argez gesprochen;
ich zôch dich fünfzehen wochen
als ein henn ein hüenelîn.
wil dû dar umb mîn vînt sîn?
des hân ich doch gedienet niht.
din wengel, diu man dâ siht,
diu sint von mînen schulden klâr;
dîn hâr als die sîden var
des hiez ich hüeten ze aller stunt.
ô wê dîn rôsenvarber munt!
sol ich den mîden sunder wân,
swie ich sîn doch niht gedient hân?>
der künic aber zuo ir seit:
< frou, sag mir die wârheit,
ob ich die stat gewinne,
wil dû mit mir von hinne
oder wil dû bî paris bestân?>
si sprach:< geloub mir sunder wân,
daz ûf disem ertrîch
diser lieb nie wart gelîch
die ich zuo paris hân.
frou nie liebern man gewan
wan mir paris ist ze aller stunt.
daz sîn vinger wurd wunt:
ich liez dich künic ê toeten
mit angsten und mit noeten.>
er sprach:< sol ich für ein wârheit
gelouben daz dû mir hâst geseit,
sô muost dû lîden von mir swær.>
si sprach:< var hin, dû trugnær!>
doch wolt er lenger bî ir sîn.
si sprach:< sag ûf di triu dîn,
wer mac sîn der frum man,
der achilles wâpen an
hât, des nimt mich wunder;
er habt al dort besunder.>
der künic sprach:< wes vrâgst dû des?
ez ist zwar achilles.>
< nein er! wan in hât hector
ertoett vor dem bürgtor,
alsô hât man mir geseit
für die ganzen wârheit.>
si sprach:< gip mir hiut ein lêhen
und lâz mich achillem sehen,
wie sîn lîp sî gestalt,
ob er sî junc oder alt.>
er sprach:< künigin, daz sol sîn,
wan er ist der gesell mîn.>
zehant er winct achillem dar,
des nâmen di ritter all war.
dô er hin zuo stapft
er wart vil an gekapft
von den troyæren.
zehant seit daz mære,
daz achilles noch lebt,
der nâch ganzen êren strebt.
den helm er dô ab bant.
den frouwen wart er dô bekant;
di lobten dâ sîn manheit.
dâ mit er von der frouwen reit,
er und menalaus.
dâ mit huop sich der strît sus.
si scharten sich ritterlîch
unde reht tugentlîch,
als in beidenthalben gezam.
achilles in die hant nam
ein vil grôzez vellesper;
im was nâch ritterschaft ger.
gên im macht sich hector,
daz geschach ze troy vor dem tor.
diu ors triben si mit den sporn,
si wârn zwên recken wol geborn.
dô si diu sper zerbrâchen,
ir schilt begunden krachen;
zwei andriu nâmen si in die hant:
alrêrst wart ein tjost gerant,
daz man sölichez nie vernam.
si riten, als in wol gezam,
daz di scheft zerbrâsten gar;
des nâmen di ritter all war.
si riten ritterlîch ze samen,
daz schilt unde sper benamen
zerstuben als ein lindenblat;
daz geschach ze troyen vor der stat.
ze dem dritten mâl man in gewan
zwei sper fuorten si dâ dan
alsô frümclîchen
und alsô ritterlîchen,
daz nie dhein tjost sô wart getân.
man seit von herzog iran
und von hern dietrîch:
des vehtens was dem niht gelîch,
daz dise zwên man
vor troy heten getân.
ze dem vierden mâl man in gewan
zwei sper, si drabten ûf den plân;
zesamen was in beiden ger.
achilles stach sîn sper
durch hectorn dâ ze stunt,
daz im der tôt wart kunt.
dô daz gesâhen die troyær,
dô fluhen si mit swær
all gegen dem bürgtor.
hector lac tôter hie vor.
paris der jung degen
begund den strît dannoch wegen.
vor troyen ûf dem velt
gap er mit slegen grôzen gelt,
daz manic kriech starp ze stunt
und wart eislîchen wunt.
ein kriech in bî dem zoum vie,
vil dick er ûf sîn leben gie
und sluoc in, daz er kûm genas.
ein stolzer ritter bî im was;
swie der selb niht wær gewesen,
paris wær niht genesen.
der vie den kriechen alsô guot
zwâr bî sînem îsenhuot
und fuort in in die grôzen stat
gevangen, als in sîn will bat.
priamus und paris
wârn des beid gewis,
si müesten dâ bî hector
tôt belîben hie vor.
do di küniginne ersâhen ir nôt;
vor leid wârn si nâhen tôt.
dô sprach diu frou helenâ:
< ôwê! paris, waz schafst dû dâ?
wes fliuhest dû niht her in die stat?
mîn herz dhein ruo hât,
die wîl umb dich ist der schal.
ich wil in den turn ze tal
vallen, wan des gêt mich nôt.
war zuo sol ich, swann dû bist tôt?>
dô sprach diu frou thetis:
< mîns tôdes muoz ich sîn gewis
unde lîst dû tôt alsus,
vil lieber herr priamus.>
alsô gie klag wider klag.
< vernemet reht, waz ich iu sag,>
sprach diu frou helenâ,
< zwiu sol mîn krôn stên aldâ?>
die krôn si mit der hant vie;
der wurf in den turn gie,
daz ez vast dô erhal
unde wart ein grôzer schal.
dâ mit der stat burgær
sâhen vil leider mær:
dâ mit kom paris drât
und priamus ouch in die stat.
waz sol ich mêr dâ von sagen?
ez wurden recken unde zagen
dâ erslagen genuoc,
di man in di stat truoc.
ouch wart dâ kriechen ein michel teil
erslagen, daz was ir unheil.
dô paris zuo der frouwen reit,
dô lief diu frou gemeit
ab dem turn her ze tal
vil trûriclîch und âne schal.
wider paris si dô sprach:
< mir ist vil leit dîn ungemach.>
paris ab dem ross saz,
sîner züht er niht vergaz.
den helm si im ab bant,
helenâ mit ir wîzen hant.
dâ sach si an der selben stunt,
daz paris was eislîchen wunt;
daz bluot im über diu ougen ran.
dô sprach diu frou wol getân:
< ôwê mîner grôzen nôt!
paris, dû wil ligen tôt
mir under den armen mîn.>
er sprach:< dû solt ân angst sîn.
ich mac, frou, der wunden genesen,
wil mir mîn abgot genædic wesen.>
diu frou entwâpent in zehant;
nâch einem arzât si dô sant.
den helm hiez si für sich tragen,
der was mit kolben wol durchslagen;
der ar der ob dem helm swebt,
der da was geworht als ob er lebt,
der was zerslagen zehant,
daz man nindert dhein klô vant.
paris sprach:< wer weiz für wâr,
wâ mîn bruoder sî hector?>
dô seit man im an der stunt,
daz er ouch wære wunt.
dar nâch kom der arzt gegân
hin für sîn bett stân
und heilt in, daz er wart gesunt,
reht als er nindert wære wunt.
daz geschach in vier wochen,
als ich vor hân gesprochen.
dar nâch dô er gesunt wart,
dô wart niht lenger gespart,
er frâgt nâch dem bruoder sîn.
er sprach:< wâ ist der bruoder mîn?>
dô muost man im die wârheit sagen,
niht lenger moht man daz verdagen,
man sagt im daz mære,
daz er tôt wære,
von achilles gewalt
hiet er den tôt manicvalt
von sînen handen genomen.
er sprach:< er sol niht hin komen.
zwâr ich wil in rechen
und in ze tôt stechen.>
zehant sant er einen man,
der im mit spech was undertân;
der was geheizen helyas,
wan er ein guoter speher was.
er sprach:< als lieb ich dir sî,
ervar, ob iht hie nâhen bî
sî achilles der degen;
dar umb wil ich dir geben
zwâr vil rôtez golt
und wil dir wesen holt.>
des antwurt im helyas:
< jâ wæn ich daz nieman baz
besech dann mîn lîp.
ez sî man oder wîp,
ich vind dir in als ich sol;
diu miet gevellt mir sô wol.>
zehant er im ein bouc bôt,
der was von gold rôt,
wan er ûf der wâg wac
rôtes goldes fünf marc.
zehant gienc er âne wer
her ûz zuo der kriechen her
und was dâ wol siben tag
zwâr nâch des buoches sag,
daz er gesach die gelegenheit -
daz wart achillen dar nâch leit -,
wan er sach, daz achilles
niht wolt entwesen des,
er wolt fruo und spât gên,
vil stæt wolt er dâ bestên
in dem bethûs, daz ist wâr.
er sach, daz er kniet dar
für daz abgot und viel nider;
daz muost in geriuwen sider.
er bat umb dyadamiâ,
daz ir sîn abgot pflæg iesâ
dort in jener welt.
er schuof dem abgot schoenen gelt
vil frümeclîch ze miet,
daz ez di froun schôn hiet
und ir pflæg nach heidenischen siten;
des begund er sîn abgot biten,
wan im der künic hêt geseit,
daz si wær tôt, daz was im leit.
dô daz diu spech hêt vernomen,
vil schier was er hin wider komen
und sagt daz selb paris.
er sprach:< sô bin ich gewis,
er muoz morgen an dem tag
sterben, daz hât der wîssag
er sprach: « paris, sag mir diu mær.
waz ist dînes herzen ger? »
er sprach: « daz wil ich dir sagen
und wil dir sîn niht verdagen:
mir sagt ein spehær guot,
des sich sêr freut mîn muot,
daz ich achillem vinde stân,
er well fruo in sîn bethûs gân;
da getrou ich in inn schouwen,
des wil mîn lîp sich frouwen:
er muoz mir lân sîn leben. »
der wîssag sprach: « dû solt mir geben
ein lêhen und hoer mich enzît,
ê dû gêst mit im ze strît,
wan ich sag dir für wâr,
daz im still noch offenbâr
nieman an gesigen mac,
wan im schadet dhein slac:
sîn leben im in der versen lît -
des warn dich, paris, des ist zît -,
in dem rehten fuoz sîn,
daz hab ûf di triu mîn. »
dô paris erhôrt
des wîssagen wort,
dô sprach er: « lieber wîssag,
dû weist niht mîn klag,
wie ich zerbrist nâch hectorn,
den ich hân hie verlorn;
der wont mir stæt in dem muot,
daz kumt achillen niht ze guot.
sîn tôt mir grôzen smerzen gît.
ich muoz in rechen, des ist zît. »
des morgens ê ez tagen began,
dô gie der wunderküen man,
paris, her ûz mit sînem bogen,
der was des lîbes unbetrogen.
dâ mit er sleich als ein mûs,
er barc sich in daz bethûs
hinder einen pfîlær;
dâ stuont er mit swær
und wartet dâ, ich weiz wol wes.
vil schier kom achilles
und kniet für daz abgot nider -
zwâr daz gerou in sider -,
wan er venigen began.
dô daz ersach der werde man,
paris, als ich hân vernomen,
wie schier was er zuo im komen!
mit sînem bogen gie er her für.
ê daz achilles daz erkür,
do schôz paris einen strâl guot;
des wart er vil wol gemuot,
wan sîn achilles niht genôz:
di strâlen er in di fersen schôz,
daz er den tôt al dâ genam
und er nimêr ze strît quam.
dô daz den kriechen wart geseit,
dô was in ân mâzen leit.
dâ mit gie paris in die stat,
als in dô sîn will bat.
dô wart dem künig gesagt mær,
daz achilles wær
erschozzen in dem bethûs guot.
dô wart trûric des küniges muot
und der kriechen über al;
ir klagen daz wart âne zal.
der künic trûriclîchen sprach,
dô er achillem tôten sach:
« hie lît der aller werdest man,
den al diu werlt geleisten kan.
er was ein degen, daz ist wâr,
ein helt des lîbes offenbâr.
sleg und schüzz im niht entet,
er was ein helt ze aller stet.
ich mac mich des niht genemen an,
daz ich und all mîn man
dheinen tiurern hiet.
sît mich sîn got beriet,
was mîn herz freuden vol.
ich weiz daz sicherlîchen wol,
daz wir niht lenger hie bestân,
sît wir in verlorn hân;
wir süllen trahten ander dinc. »
dâ klagt in manic jüngelinc
unde manic grîser man:
« sît wir in verlorn hân,
sô süll wir rûmen daz wal.
ditz ist ein jæmerlîcher val
allen kriechen, di hie sint;
sîn mügen engelten unsriu kint,
diu von uns werdent geborn. »
in was leid unde zorn. -
also froelîch wârn di in der stat,
den daz mær gesaget wart:
si hiezen slahen sumber.
ir keiner was sô tumber
noch sô alt âne wân,
er muost an den reien gân.
dar nâch her menalaus
traht, wie er die stat sus
gewunn mit sîner wîsheit
unde daz er troyern leit
tæt durch die küniginne,
diu mit paris was von hinne.
dâ mit er sant drâte
nâch sînem næhsten râte;
die begunden mit im trahten,
wie si daz gemachten,
daz si koemen mit ir her
in die stat âne wer.
dô sprach ein wîser kriech,
der was gesunt und niht siech:
« wir süln ze herberg gân,
und sol under uns ein ieslîch man
trahten hin bî der naht,
ein ieslîcher niunslaht,
und süln daz legen morgen für
dem künig; swer dann erkür
daz best, dem süll wir volgen dâ ze stet, »
alsô er gegen in allen ret.
daz dûht si dô wol getân.
ze herberg gie ein ieslîch man
und traht her unde hin,
ein ieslîcher schôn nâch sînem sin.
des morgens dô ez tagte,
ir ieslîcher dô sagte
daz in daz best diuht getân.
dô kom in für der alt man
und hôrt si all besunder.
er sprach: « hoert niuwe wunder,
wie ich hînt betraht hân! »
für den künic begund er stân.
er sprach: « wir süln mit sachen
driu grôziu ros machen,
diu süllen wesen êrîn:
ez sol in ieslîchem sîn
fünf hundert vil hêr.
dannoch wil ich iuch lêren mêr,
als mir ein wîp hât kunt getân, »
alsô sprach der alt man.
daz selb wîp hiez avenant,
den list si von ir selber vant
von den rossen besunder,
des nam di kriechen wunder.
« si hât mich gelêret mêr » -
des wundert di kriechen sêr,
daz man von des wîbes rât
solt gewinnen die stat -:
« daz wîp lêrt mich disen sin
und jach, ez wær ein guot gewin,
swann diu ros wurden bereit,
daz man mit grôzer wîsheit
schütt golt âne zal
in diu houbt über al
und geb eim garzûn guotes vil,
swer ez dar umb nemen wil,
daz er sich binden lâze
ûf diser stillen strâze.
daz gewant muoz er lân;
nimêr sol er gewandes hân
wan ein tuoch für di scham sîn,
daz sol wesen lînîn.
er sol gerouft sîn vil wol;
dar umb man im lônen sol. »
daz hôrt ein man hiez sinôn.
er sprach: « wil man mir geben lôn,
ich wil mich lâzen roufen.
wil man mir kleider koufen,
ich wil niht erwinden,
ich wil mich lâzen binden,
die hend hinder den ruck mîn:
ez sol mit miet guot sîn. »
zehant wart im wol gelobt.
er sprach: « mîn lîp tobt,
ob ich niht næm di miete.
wie gern ich sie hiete! »
dar nâch wurden diu ros
bereitt bî dem mos,
ieslîchz ûf vier êrîn schîben,
daz man si moht getrîben.
daz golt wart in ir houbt getân,
in ieslîchz fünf hundert man
wârn dar inn schôn bereit.
zwên rüefer ruoften, als man seit,
under dem her über al
ruoften si mit grôzem schal:
« wol ûf! wir süln von hinnen varn,
swer sich vor slegen well bewarn
und vor grôzen noeten.
swer sich well lâzen toeten,
der belîb hie an der stat,
des lîbes wirt hie niemer rât. »
dô daz her daz vernam,
mit grôzem schall ez ûf kam,
ieslîcher worht dâ heldes werc;
si zogten all über den berc.
ir ieslîcher zunt sîn hütt an.
dâ flôch vil manic frum man
über den berc in daz holz.
dâ leit sich manic reck stolz,
und ruoten dâ mit sorgen
die naht biz an den morgen.
dô wart gebunden sinôn
zuo den rossen umb sîn lôn,
daz man im dâ hêt gelobt.
manic knappe, kneht tobt:
si rouften sinôn alsô gar,
daz er aller wart bluotvar.
dô giengen si ze râte,
die troyer vil drâte,
wie si ez an geviengen,
si riten oder giengen,
die wârheit solden spehen
und die wârheit ane sehen.
dô sprach ez ein troyære:
« welt ir ervarn die mære,
sô heizet rîten vil drât
einen boten, ê ez werd ze spât,
der wol besech diu wunder,
ir manicvalt besunder.
dar nâch kunt ir iuch verstân. »
ein bot wart gesant dan
ze reht under der kriechen her;
die wârn geflohen âne wer.
dô der bot hin ûf reit,
dô sach er mit sicherheit,
daz die kriechen wâren alle
geflohen dann mit schalle.
nieman er vant wan sinôn,
der was gerouft umb daz lôn.
er vant in gebunden;
von roufen hêt er wunden.
dô der bot sinôn ersach,
zuo der stat was im gâch,
unde sagt den troyær,
daz nîeman an der wal wær
wan ein man hiez sinôn,
der wær dâ gebunden schôn.
er sprach: « ich sag iu sicherlîch,
driu ros wârn ân mâzen rîch;
da ist ein man zuo gebunden,
der hât stark wunden. »
dô der künic daz vernam,
er sprach: « daz wær uns ein scham,
solt wir diu ros niht füeren dan,
diu si dâ liezen ûf dem plân;
ez wær ein grôziu zagheit
und wær ein schand, daz wær uns leit. »
dô man des küniges red vernam,
daz er ez hêt für ein scham,
dô wart sêr gedrungen
von alten und von jungen
her ûz daz dem bürgtor.
dâ reit vil manic helt vor
unde manic frum man
ze füezen für die stat kam.
si giengen, si riten an der stunt,
unz in diu ros wurden kunt.
si funden ouch dâ sitzen
sinôn mit grôzen unwitzen,
wan im der tôt nâhen was;
wunder was, daz er genas!
und hietens gewest sîn trugheit,
zwâr ez wær im worden leit.
ir einer vor dem andern sprach,
dô er in sô gebunden sach:
« sag an, dû vil arm man,
wer hât dir ditz leit getân? »
er sprach: « daz hât manic kriech;
si habent mich hie gemachet siech.
erloeset mir, herr, mîniu bant.
ich tuon iu wunder hie bekant:
in disen rossen besunder
ist vil michel wunder. »
zehant man in dô trôste,
sîniu bant man im lôste.
dô sprach sinôn der lürznær:
« geloub mir, herr, der mær:
in den rossen ist goldes vil,
als ich iu bescheiden wil;
zwâr ich hân ez an gesehen,
dâ von muoz ich der wârheit jehen.
dô ich daz wunder dô gesach,
ein michel teil gên mir verjach,
ich wær ein spehære;
dar umb hân ich die swære
an mînem lîb erliten,
ich hiet ez anders wol vermiten. »
dô sprach ein troyære:
« ich wil sîn wâriu mære
besehen an disen stunden,
den list hân ich funden. »
einen spiez nam er in die hant,
in daz êrîn ros er rant
und stach in daz selb ros,
daz dâ stuont ûf dem mos,
den spiez vil gar unz an die hant;
vil goldes wart in dâ bekant.
dô er ûz zôch den spiez,
daz golt dâ niht enliez,
ez rir von dem ross her.
« ich sich die wârheit » sprach er;
« daz uns der lürzer hât geseit,
daz ist diu ganz wârheit. »
zehant tet er ez dô bekant
dem künig, der hiez zehant
wol hundert ros bringen dar
und îsnîn keten, daz ist wâr,
die hiez er machen an diu ros;
dâ mit fuort man si ûz dem mos.
ze troyen für die grôzen stat
vil froelîch man si füeren bat.
dâ was daz bürgtor niht sô wît,
daz man diu ros ze dheiner zît
dar in bringen mohte,
als iren êren tohte.
ein frou daz an der zinnen sach.
ûz grôzem wîstuom si dô sprach:
« ir lât in die veste
wærlîch fremd geste. »
der red ahten si klein.
dô gie priamus alein
und hiez die mûr lâzen nider,
daz selb gerou in sider.
er sprach: « daz tor ist niht sô wît,
daz man diu ros ze dheiner zît
müg in die stat bringen;
dâ von sô süll wir ringen,
daz man di mûr zerbreche
dâ wider nieman spreche. »
nâch sînen worten daz geschach.
die mûr man dô ligen sach
unde fuort diu ros dar in,
daz dûht di troyær gewin.
dô die ritter
vernâmen diu mær,
die in den rossen wârn,
do begunden si her ûz varn
und wurfen fiur an drât,
daz troy diu grôz stat
zwâr alliu verbran.
dô ruoft manic frum man:
« hie kriechen, hie kriechen!
wir machen mangen siechen!
die ê gesunt wâren,
die sech wir all varen
in fiurîner wæte
reht sam di goltdræte. »
alsô begunden si jehen:
« den troyern sol hie leit geschehen! »>
dô daz her priamus vernam,
vil drât er in sîn harnasch quam
mit manigem helt, als er solt,
wan si wârn im ân mâzen holt.
er drabt gegen dem bürgtor,
paris nâch ûf sînem spor.
dô wârn di kriechen komen,
als ich hân vernomen.
si riten in den gazzen schôn.
der künic menalaus mit der krôn,
der reit in ze allen zîten mit
schôn nâch der kriechen sit.
dô di troyer sâhen,
di kriechen zuo in gâhen,
dô sprach der künic priamus:
< wir müezen hie strîten sus,
lieber paris, sun mîn;
dû solt des gewis sîn,
daz ich muoz ersterben
oder den ruom erwerben.>
er nam ein sper in die hant,
er rant da er menalaum vant.
dô menalaus daz ersach,
gegen den kriechen er dô sprach:
< dort vert her her priamus!
umb unser leben vert er sus;
hie in dîser stat muoz ez ergân.>
er stapft gegen im ûf den plân,
und triben zesamen beide;
da geschach in beiden leide.
mit einem tjost kômens zesamen,
daz schilt unde sper benamen
zerbrâsten als ein fûlez bast.
si vâhten daz der helm glast,
enzunt sich als ez wær ein schoup;
di funken stuben als ein loup.
doch sluoc der künic menalaus
den künic priamus alsus,
daz er den tôt von im nam;
des habt paris in boeser scham,
und was im leit unde zorn,
daz er den vater hêt verlorn.
zehant treip er daz ors sus
ûf den künic menalaus
und twanc in mit grôzer nôt,
daz er muost ligen tôt.
er sprach:< ir müezt gewis sîn,
ir müezt gelten den vater mîn.>
er hêt in dâ gerochen,
den künic ze tôd erstochen:
daz was der kriechen swære
und in ein leidez mære.
si beschutten in zehant.
si sprâchen:< stüend an iu ein lant,
jâ liez wir iuch niht genesen!>
dâ muost er tôt vor in wesen.
waz sol ich mêr dâ von sagen?
ir wart ân mâzen vil erslagen;
der kriechen und der troyær
der sturben vil mit swær.
paris dâ ouch ein ende nam.
ich weiz niht, wer dannen kam,
wan daz dâ stuont ûf dem turn
ein frou unde sach den sturm.
dô si den sturm ane sach,
ûz grôzem leid si dô sprach,
wan si mit grozem schal
fluocht den kriechen über al -
si sprach:< wê gescheh der krinne,
dâ von troy brinne!>
dô die troyære
von troyen mit swære
kômen, wan si zerfüert wart,
dô ûf der selben fluhtvart
kom einer der hiez anthenor
geflohen den vînden vor
in ein lant daz hiez italiâ
und stift stet und bürg dâ.
er stiftet ein grôz stat,
als si hiut in walhen stât,
und ist geheizen mantou.
er stiftet ouch pazzou,
diu dâ in der beier lant
bî der tuonou ist bekant.
eneas der vil wert man
fuor ouch gegen rôm dan,
wan im was misselungen;
von den troyern was er entrunnen.
des muost er ein roemær
werden. di andern troyær
teilten sich ûz in diu lant,
den dâ ir tôt niht was bekant.
dô troy gewunnen wart
von der kriechen hervart,
dô kêrt ein troyære
ouch mit grôzer swære
von troyen er kûm entran;
er fuor lesterlîchen dan.
er was geheizen francô.
der selb fuor zuo dem rîn dô,
mit im troyer ein michel teil.
si gewunnen dâ ein grôz heil:
si betwungen diu lant umb den rîn
und wolden dâ herren sîn.
von in wart der nam bekant:
franken wurden si genant;
daz geschach dâ von daz francô
des landes herr wart dô,
dâ von si franken wurden genant,
als si noch hiut sint bekant.
si bouten daz lant sicherlîch,
dar inn si wurden freudenrîch.
doch hât weder wîp noch man
mir zwâr niht kunt getân,
wie ez ergieng helenâ:
ob si verbrunn in troyâ
oder ob si wurd gefüeret dan,
für wâr ich daz niht wizzen kan. ditz ist daz vierd alter: von davides zîten biz her nâch ebraischem reht vier hundert jâr und vier und sibenzic jâr.
nû sag ich iu von einem man,
der nâch troyen rîchsen began
in babiloni, daz ist wâr.
er was ouch ein herr gar
über babiloni di grôzen stat.
er hêt ouch sie gestiftet drât
und gie gekroenet dar inne;
sîn witz und sîn sinne
rieten im vil schône,
daz er dâ truoc die krône.
nabuchodonosor sîn nam hiez,
an gewalt er nieman für sich liez.
er was ein gewaltic man,
als ich von im gehoeret hân.
er hêt starken, rîchen solt,
beidiu silber unde golt
hêt er gemeine.
von edelm gesteine
hêt er vil guot trinkvaz rîch.
er reit vil gewalticlîch
und betwanc under sich diu lant,
der herr mit ellenthafter hant.
eines nahtes dô der herr slief,
ein troum im in sîn herz lief,
wie er sæch ein bild stân;
daz bild kom für in gegân.
in dûht mit grôzer swære,
wie des bildes houbt wære
gar klâr als ez solde:
von lûterm golde
was daz houbt mit grôzem schîn.
in dûht, wie arm und bûch sîn
wær lûter silber gar.
des nam er in dem troum war.
von der gürtel ûf diu knie
was ez, dô ez für in gie,
zwâr allez êrîn;
ir sült des gewis sîn,
von dem knie hin ze tal
was ez îsnîn über al.
alsô was ez gemachet.
sîn lîp vor forhten krachet,
daz er ez in dem troum sach.
sîn herz alsô gên im jach:
< herr, waz ist ditz dinc?
ez ist ein eislîch jungelinc.>
dô der troum ein ende nam -
wie sêr der künic dô erkam! -
und er dâ von entwachte,
sîn lîp vor angst krachte.
dâ von sô sant er drâte
nâch sînem næhsten râte,
nâch frumen und nâch boesen.
den troum bat er im zerloesen,
disen engstlîchen troum.
di wîsen nâmen all goum
wie si den troum erloesten gar.
ir dheiner was sô wîser zwâr,
der in kund zerloesen;
di biderben noch di boesen
kunden der wârheit niht gesagen,
dâ von si muosten still dagen,
swie witzic si dô wâren.
die wol bî sehzic jâren
wârn, di muosten komen dar,
etlîcher hêt wol hundert jâr, -
wan ir was vil komen an di tür.
den troum leit er in allen für.
da was under in nie dhein man,
der sich torst genemen an,
der disen troum tiutet ze reht.
weder herr noch der kneht
mahten sich daz genemen an,
wie der troum solt ergân,
wan der künic hêt zwâr
des troumes vergezzen gar,
des moht er niht bediuten
den troum sînen liuten.
er wart zorn und missevar.
er sprach ûz grôzem zorn gar
zuo sînem hofgesinde:
< bindet mir die alten swinde
und slacht in diu houbt ab!>
dô kom ritter unde knab
unde viengen di alten zehant;
vil eislîch man si bant
und enthoubt si all an der stat,
des wolt der künic niht haben rât.
dar nâch hiez er gâhen
die alten alle vâhen
unde leit in für den troum.
dheiner maht des nemen goum,
daz er maht bescheiden
den troum dem gewaltigen heiden.
si jâhen alle gelîche,
arm unde rîche:
< herr, gip uns lôn,
sagt uns iuwern troum schôn,
sô müg wir iu bediuten wol
den troum, als er ergên sol,
des well wir uns vermezzen.>
er sprach:< ich hân vergezzen
des troumes sicherlîche.>
er sprach:< ich mach in rîche
der mir den troum erlegen sol
den mach ich aller freuden vol,
wan ich gib im guotes alsô vil,
daz er freude unde spil
gewinnet an der selben zeît,
der mir den troum erleit.>
dô sprach ein alter heiden:
< wer mac dir in bescheiden?
ich wæn, daz nieman lebentic sî
oder wandels sô frî,
der dir in erlegen kunne,
dû wellest im dann gunnen,
daz er den troum hoer von dir.>
der künic sprach:< wær mîn vier,
ich kund in niht gemezzen,
wan ich hân sîn vergezzen.>
der alt heiden aber sprach:
< herr, swelhen ungemach
wir süln von dînen handen doln,
des mügen wir uns niht verholn,
wan in der werlt wart nie dhein man,
der sich des möht genemen an.>
ein jud ouch gesezzen was,
als ich an dem buoch las,
der was geheizen daniel,
der was zuo guoten dingen snel.
der wart dâ gevangen schier,
mit im drî juden und niht vier;
der ein jud hiez sydrach,
abdenago und mysach.
dô diu selben judenkint
erhôrten, daz der heiden blint
si wolt gemein toeten
mit angsten und mit noeten,
si bâten an der selben stat
den der si gevangen hât,
daz er in seit die mære,
umb wiu ir vancnüs wære.
dô seit er in die wârheit,
als im der künic hêt geseit.
di mær er kund wol verstân.
er sprach:< in zühten lât mich gân
für den künic nabuchodonosôr.
swie gar ich sî ein kint, ein tôr,
ich wil im sagen wie er ergêt,
wie er im engegen stêt.>
zehant daniel was niht swær.
in wîset der schaffær
für den künic dâ er saz;
daniel sîner züht niht vergaz.
der schaffer sprach:< herr mîn,
mac ez in dînen hulden sîn,
sô hoer disen guoten kneht,
der wil dir bediuten reht
den troum ân alle missetât.>
daniel sprach:< ich hân sîn rât,
alsô ob ich, künic, schier
hân drî tag oder vier.>
der künic sprach:< di wil ich dir lân;
dû solt bald von mir gân.
tuost dû ez niht in disen tagen,
ich heiz dîn houbt von dir slahen und den andern gemein.> er sprach:< got ist sô rein, der all die werlt beschaffen hât, wil er, er mac mir helfen drâht.>
dâ mit er von dem künig gie.
dhein wîl er dô niht lie,
er bat got den rîchen
vil andæhticlîchen.
er sprach:< vil reiner, süezer got,
lâ dînen willen, dîn gebot
erschînen an mir armen man
und lâz dîn genâd für sich gân.
erzeig dem heiden dînen gewalt,
der dâ ist grôz und manicvalt.
erzeig dîn tugent gemeine,
alsô daz dû aleine
gewalt hâst êwiclîche
über himel und ertrîche.
wider dînen gewalt nieman mac,
dîn gewalt wert naht und tac.>
dar nâch er alsô trahte,
got im daz bild machte,
daz nabuchodonosor sach stân
und in dem troum für in gân;
daz stuont vor im bescheidenlîch,
als ez sach der künic rîch.
dar nâch ez begunde tagen,
dem schaffær er wolt sagen -
er sprach:< füer mich sicherlîch
hin für den künic rîch.
brinc mich zuo im drâte
hin für sîn kemnâte.
ich wil im schôn ân allen list
den troum der im getroumt ist
erloesen sicherlîche,
dem edeln künig rîche.>
zehant man in dô für in brâht.
der künic sprach:< wes hêst dû gedâht?>
er sprach:< ich wil dir drâte
von diser kemnâte
erloesen disen starken troum,
dâ von dû treist den swæren soum.
wil dû, herr, daz tuon ich.>
der künic sprach:< daniel, nû sprich!>
er sprach:< dû sæhe vor dir stân
einen wunderlîchen man.
daz houbt was im guldîn,
arm und bûch silbrîn,
von dem diech zem knie êrîn,
von dem knie ze tal îsnîn:
er was geworht von sölhem werc;
ûf dem ruck lac im ein berc.>
der künic sprach:< die wârheit
hâst dû mir vil reht geseit.
nû sag mir, jud junge,
des troumes meinunge.>
< daz wil ich dir sagen,
der wârheit niht verdagen:
daz houbt allez guldîn,
daz sît ir selb, herr mîn,
und habt di werlt under iuch gezogen;
dâ von sît ir unbetrogen.
nieman sô vil gewaltes hât,
iur gewalt verr über in gât.
sô ist der bûch, der arm wîz,
geworht mit silber wol mit flîz:
daz ist ein bediutunge,
daz ein künic junge
wirt nâch dir herr gênant
und sô gewaltic niht bekant
als dû bist, lieber herr mîn.
dû solt des vil gewis sîn,
daz von dem bûch unz an diu knie
niwer êrîn vor dir gie:
daz bediutt daz nâch im ein man
dheinen gewalt haben kan
zwâr in disem lande;
er muoz hie sîn mit schande.
daz vierd ich iu bediuten muoz:
von dem knie unz an den fuoz
was daz bild îsnîn gar.
di bediutung sag ich iu für wâr:
daz bediutt daz dann kumt ein man,
der grôzen gewalt haben kan
und daz im in der werlt wît
nieman mac gewinnen nît;
im muoz gar sunder wân
diu werlt werden undertân.
so bediutt der berc den er truoc> -
diu bediutung wart starc genuoc -,
< daz bediutet, daz im sunder wân
diu werlt muoz an im ein stân.
er twingt sie vil lîse
unz an daz paradîse;
daz ist der berc der ûf im lît,
die wîl er lebt, ze aller zît;
er wirt im gar swær.
sîn nam heizt alexander.>
dô der künic vernam ze stet
die sag, die er hêt geret,
dô sprach er:< daniel, nû sprich,
sol ich mich des lâzen an dich,
daz nâch mir kom ein swær,
der künic alexander,
und sol der gewaltes haben mêr
wan ich künic hêr?
daz ist mir ân mâzen zorn.
wirt er von künigs art geborn?
daz solt dû, friunt, lân wizzen mich;
sî im alsô, daniel, sô sprich.>
daniel sprach:< waz sol ich mêr
sagen? er wirt ein künic hêr
und wirt gewaltic sicherlîch
zwâr über alliu künicrîch.
als ich iu nû gesaget hân,
reht alsô muoz ez ergân.>
dô wart trûric des küniges muot.
< ich muoz ein abgot alsô guot
mit guot, mit liuten êren
daz ez müg gar verkêren
des selben küniges gewalt.
ich wil gezier manicvalt
an ez legen ze aller zît.
ein siul lanc unde wît
wil ich im heizen machen
von seltsænen sachen.
diu sol von gold werden
von oben zuo der erden
fünfzic dûmellen hôch;
mîn muot, mîn herz dar nâch zôch,
daz si werd ze der selben zît
sehs dûmellen wît.>
zehant hiez der künic gâhen,
die stat der siulen vâhen,
unde hiez îlen drât.
zwâr an der siulen stat
wart golt gefüeret und getragen.
vil mangem meister muost man sagen,
die alle goltsmid wâren.
bî den selben jâren
wart diu siul schôn bereit,
vil schôn, als man uns hât geseit.
ez muost ouch dâ ein ieslîch man
an die selben stat gân
mit golde, als er maht gedingen,
und muost daz dar bringen,
dâ man di siul bereiten wolt
an di stat dâ si stên solt.
dô si schôn bereitet wart,
dem künig wart si zart.
si wart fünfzic ellen hôch.
daz volc zuo der siulen zôch,
wan in der künic dô gebôt,
daz si von gold di siul rôt
an betten ze aller zît.
des wart under in ein strît
von grôzem gedrange.
swer dô niht mit gesange
die siul wolt êren,
des leit muost sich dâ mêren:
swer der siulen niht êren tet,
den hiez man toeten ze stet.
er hiez manic spil bringen dar,
orgel, rotten, daz ist wâr,
herpfen unde gîgen vil,
vetach, manger hand spil.
er hiez dô slahen sumber.
was ieman dâ sô tumber,
der zuo der siulen niht enkam,
als er diu seitenspil vernam,
den hiez er toeten zehant.
er jach:< ir sült den heilant
an biten> - der dâ stuont von golt -
< und an rüefen> - als er solt -.
swer in swacher wæt
kom und hêt sich niht genæt
an sînem brîs den ermel zuo,
des spottet man spât und fruo.
man hiez in ûf einer rinderhût
werfen ûf, daz er schrê lût.
dô daz volc daz vernam,
ein michel her ir dar quam
und betten an die siul rîch,
diu dâ stuont sô wunniclîch.
swer des niht tet, den macht er blint.
dâ wârn ouch driu judenkint;
daz ein kint hiez sydrach,
diu zwei abdenago und mysach,
diu wolden zuo der siul niht gân,
wan in der werde, frum man
hêt verboten her daniel,
daz si zuo der siul iht wæren snel.
er sprach, ez wær ein abgot
unde zwâr des tiufels spot.
dô des der künic wart gewar,
dô sant er bald nâch in dar.
er wolt niht lenger beiten,
einen ofen hiez er eiten
und hiez des bald gâhen,
diu kindel alliu driu vâhen,
und hiez si werfen dar in,
daz dûht in ein guot sin.
der ofen was heiz genuoc,
diu flamme verr dar ûz sluoc;
vor hitz was er in der gebær,
sam er guldîn wær.
vil jæmerlîch diu kint sâhen,
dô si der ofen muost enpfâhen.
swie heiz er innen wære,
doch heten diu kint niht swære
in dem grimmigen fiur.
der guot unde der gehiur
sant einen engel mit in dar,
der fuor in der kinde schar
und liez in dâ gewerren niht,
wan got hêt mit in dâ pfliht.
diu flamm hêt einen sweif.
swen si vor dem ofen begreif
under den heidenischen man,
der muost sîn leben dô lân,
wan ir kraft was dâ sô starc -
und hiet ein man tûsent marc
gehabt, er hiet si ân wân
gegeben, daz er wær von dan.
diu flamm sluoc über den ofen zwâr
vierzehen dûmellen gar
und dar zuo niun ân allen wân,
also vant ich ez geschriben stân.
da von wurden all die verbrant,
di diu flamm vor dem ofen vant.
den kindelîn geschach niht leit,
als uns diu geschrift von in seit.
si sâzen dar in lîse
als in dem paradîse.
da von sungen si ze lône
dem obristen trône
und got, der si beschaffen het,
in dem ofen an der stet:
< heilic und heilic bist dû wol,
aller genâden bist dû vol.
dâ von muost dû gelobt sîn
in dem himelrîch dîn
unde ûf dem ertrîch.
dîner genâden ist niht gelîch.
dîn engel lobent dich stæte
in ir wîzen wæte
und dîn heiligen wærlîch
lobent dich immer êwiclîch.
dîn güet ist himel und erd bekant,
und swaz dar inne ist genant,
daz lobt dich êwiclîch
in himel und ûf ertrîch.>
dar nach sprach nabuchodonosor,
dô er sach der flammen tor
und den umbesweif genant -
zwên boten er dô sant.
er sprach:< besehet, friunt mîn,
ob diu kint noch lebentic sîn,
ob si den tôt haben genomen!>
under des wârn drî heiden komen,
die sprâchen:< wir haben genomen war,
den kinden wirt niht umb ein hâr.
si sint gesunt unde ganz,
in dem ofen habent si einen tanz,
wan in ist niht wan freude bî.
ich enweiz, wer der vierd sî:
den sach ich bî in sitzen schôn
in dem ofen ûf einem trôn.
si sungen alle gelîche
ein lop wunniclîche.>
dô im daz mær wart bekant,
wie schier er für den ofen rant
und sach selp die wârheit!
er sprach:< mir ist von herzen leit,
daz ez mir ist alsô ergân,
ich hân unbild an in getân.>
zehant dô hiez er springen,
im danielen bringen.
dô er danieln dô an sach,
mit zühten er wider in sprach:
< daniel, lieber friunt mîn,
sag mir, waz mac ditz sîn,
daz diu kint sint genesen?>
er sprach:< got ist bî in gewesen.
der hât si dar zuo geêret
und in ir leben gemêret.>
der künic sprach:< sag mir mêr,
sô volg ich dîner lêr,
wer der vierd müg gesîn,
der dâ sitzt in des fiures schîn,
da si iren sanc singent
und mit freuden springent?>
er sprach:< daz ist ein engel hêr,
der hüett der kinde sêr,
daz in iht leides werd bekant,
daz hât geschaft der heilant.>
der künic sprach an der stat:
< dîn got vil gewaltes hât
und ist daz wunder von im geschehen;
daz mac ich an dem ofen sehen.
daz red ich gar ân allen spot,
er ist gewaltiger dann mîn abgot;
der möht ez nimmer hân getân.>
do sprach daniel der frum man:
< dîn abgot hât niht sinne,
dâ ist der tiufel inne.
wil dû mir, künic, erlouben,
ich wil dir ez berouben,
daz ez di siul rûmen muoz
und nimmer mêr sînen fuoz
setz zuo der siul wider;
ez muoz zwâr vallen nider.>
der künic sprach an der stat:
< sît dîn got sô vil gewaltes hât,
sô wil ich die wârheit sehen,
ob ich dir des müg verjehen,
ob dû die siul guldîn
brechest mit den kreften dîn.>
diu kinder hiez er ûf stên
und ûz dem ofen für in gên.
dô giengen si an der stat
mit im gegen der siul drât,
dâ der tiufel inne was
und den liuten ûz der siul las
mit sînem mund vil frî
die lûter ketzerî.
do der künic zuo der siul quam,
di grôzen sumber er vernam
gellen berc unde tal,
wan von den sumbern was ein schal,
daz man sölhes nie vernam.
ein michel her zuo der siul quam.
dô sprach der künic an der stat:
< hoert mîn red, daz ist mîn rât.
daniel der guot,
der getriu, der wol gemuot,
der wil mit red, mit sprechen
mîn abgot mir zerbrechen,
daz ich mit kost gemachet hân;
ich wæn, des müg hie niht ergân
und ist mir ân mâzen swær.>
si sprâchen, ez wær ein trugnær,
die heiden all gemeine
grôz unde kleine. ez möht nimmer ergân, er müest an den lugen stân.
dâ mit der künic sant
nâch danieln zehant,
daz er zuo der siul quæm
und des küniges red vernæm.
zehant daniel kom gegân
hin für die siul stân.
der künic sprach:< daniel, nû sprich,
wes hâst dû vermezzen dich?
daz lâ dâ daz volc vernemen,
daz mac dînen êrn wol zemen.>
zehant daniel zuo dem künig sprach:
< ich gich des ich ê jach:
die siul wil ich zerbrechen.
wil ieman dâ wider sprechen,
ez sî im liep oder leit,
ich lâz in sehen die wârheit.>
dô der künic daz vernam,
sîn zorn was freissam.
dem volk er allen gebôt,
daz ez kæm zuo der siul drât.
die pusûn bliez man zehant,
di grôzen sumber die man vant,
die sluoc man dâ wider strît,
daz man ê noch sît
sölches schalles nie vernam.
daz volc alz zuo der siul quam:
dô si erhôrten die sumber,
dô was nieman sô tumber,
weder arm noch rîche,
er kæm dar sicherlîche,
wan si vorhten des küniges zorn;
der dar niht kom, der wart verlorn.
dô des volkes vil und genuoc
ir muot zuo der siul truoc,
wan si des küniges zorn betwanc,
daz si kômen zuo der siulen lanc,
der künic begund in verjehen,
war umb der schal was geschehen.
er sprach:< vernemt mîn wort gelîch,
beidiu arm unde rîch.
ez hât gemacht daniel:
er giht, sîn got sî alsô snel,
der müg getuon unde lân -
swann er well, sô müez zergân
diu werlt elliu gemeine,
des geloub ich im kleine.
er giht, er hab grôzen gewalt,
sîn gewalt sî manicvalt,
und swaz wir haben abgot,
dar über gê sîn gebot,
so gewaltic sî der got sîn.
er giht, er well daz abgot mîn
allez samt zerbrechen.
dâ wider wil ich sprechen,
mîn abgot müg niht zergân.
dar umb ich gesant hân
nâch iu gemeiniclîch,
daz ir sehet sicherlîch,
ob er ditz abgot
zerbrech mit sînes gotes gebot,
wan sîn gewalt mac niht ergân:
er muoz zwâr gelogen hân.
er giht, er well erzeigen hie,
nû wil ich gern sehen wie
er unserm abgot an gesig.
er giht, daz ich siglôs gelig
von sînes gotes kraft;
nû wil ich sehen sîn meisterschaft.>
zehant daniel sprach:
< sîn kraft ist starc;> er jach:
< der dâ himel und erden
von nihtiu liez werden,
dem selben got getrou ich wol,
daz er mich niht verlâzen sol.
welt ir ez lâzen âne zorn,
iur abgot muoz sîn verlorn,
wan ich wil ez zerbrechen
und welt ir ez niht rechen.>
zehant der künic aber sprach,
dem wîssagen er verjach:
< ich wil ez lâzen âne zorn
und ist dîn got sô wol geborn,
daz er mîn abgot brechen sol,
daz wil ich von im hân für vol,
wan ez nimmer mac geschehen;
dâ von muoz ich sîn kraft sehen.
dir geschiht dar umb niht leit,
des setz ich dir mîn wârheit.
daz selb geloub ouch gemein
daz volc grôz unde klein.>
daz geloubt im dô her daniel.
er huop sich zuo der siul snel.
er sprach:< von himel rîcher got,
hilf mir, daz ich daz abgot
mit dîner kraft zerbreche.
swer dâ wider spreche,
dem erzeig dîn meisterschaft,
daz nieman ist sô tugenthaft:
dîn gewalt vor in allen gât
an einer ieslîchen stat.
ez stêt, herr, von dir geschriben,
daz dîn vînt müezen ligen
vor dînen füezen ze aller stunt,
daz ist mir, herr, von dir kunt.
dâ von erzeig, herr, dînn gewalt
disen heiden manicvalt,
daz nieman ist sô reine
sô dû, herr, aleine.>
er sprach:< ich beswer dich, abgot,
bî allem dem daz got ie gebôt,
wan vor im niht verborgen ist:
nû zerbrist in kurzer frist,
dû und dîn bethûs guot,
und lâ den künic sînen muot
sehen, wie er sî gestalt.
zeig des reinen gotes gewalt,
alsô daz der heiden schar
sech, daz mîn red sî wâr.
erzeig, daz gotes gewalt
ist grôz und manicvalt,
daz dû sîst got und nieman mêr
und daz von dir diu reht lêr
kom in ir herz und gedanc.>
zehant seic diu siul lanc,
diu dâ von gold was bereit.
daz was den heiden leit,
des abgotes stoerung.
die alten unde niht die jung
begunden gên dem künig jehen,
in wær trugenlîch geschehen.
dô macht got ein slihte:
ze ir aller gesihte
fuor der tiufel sînen wec
als ein ungenæmer, stinkender flec.
dô daz die heiden ersâhen,
do begundens zuo im gâhen.
si seiten all:< unsælic man,
waz wunders hâst dû getân,
daz zerbrochen ist unser abgot?
dar umb muost dû ligen tôt.>
< künic, dû solt in vâhen
und solt des balde gâhen>
sprach ein alter heiden;
< von sînem leben scheiden
sol man in an diser stunt.
uns ist ein hol nâhen kunt,
daz ist lewen alsô vol,
dar în man in werfen sol,
daz in die lewen vrezzen
und sîn fleisch ab im ezzen.>
der rât begund in allen
vil reht wol gevallen.
diu red was dem künig leit,
< ich gap im mîn sicherheit,
daz im iht leides solt geschehen,
des müezt ir mir alle jehen.>
der alt heiden aber sprach:
< er muoz lîden ungemach.
swie des an im niht geschiht,
sô solt dû unser künic niht
wesen einen ganzen tac.>
diu red dem künig was ein slac,
wan er vorht der heiden drô.
zuo danieln sant er dô,
und hiez des balde gâhen,
danieln dâ vâhen.
er hiez in werfen in daz hol,
daz dâ was lewen vol.
dô in die lewen sâhen,
do begundens von im gâhen,
als ez got selber wolde
und als ez wesen solde.
si muosten im wesen undertân,
wan er was ein heilic man.
dô lac er nâch des buoches sag
völliclîchen drî tag,
daz er weder az noch tranc;
dâ von dûht in diu wîl lanc.
doch sült ir mir die wârheit
gelouben, im was vil leit,
wan er vorht der lewen zorn,
er wânt, sîn lîp wær verlorn.
dô sant got von himelrîch
zuo danieln sicherlîch
einen engel, der was kluoc,
daz er im spîs gap genuoc.
der engel einen man dâ vant,
der truoc spîs in der hant, wan in der engel dâ erkant, dem vant er schôn in sîner hant
einen haven vol fleisch und krût,
den solden ezzen in die hût
des guoten mannes snitær;
aller bôsheit was er lær.
die spîs wolt er in bringen dar,
des nam der engel vil wol war.
er truoc ouch über die ahsel sîn
brôt, kæs unde wîn.
den engel er dô erblicte,
vor vorhten er erschricte.
der engel in bî dem schopf vie.
mit im er vlouc unde gie,
wan er fuort in bî dem hâr
vil reht lis und gewar,
und sazt in in daz hol hin.
daz dûht danieln ein gewin,
wan er hêt zwâr
drî tag und drî naht gar
gevastet, daz er niht enbeiz.
des bout er einen boesen kreiz.
der engel sazt den guoten man,
den er gefüert hêt dan
für danieln den wîssagen.
ich wil ouch niht verdagen,
daniel wart herzenvrô,
dô für in quam der hafen sô,
der dâ voller fleisch was;
vor hunger er kûm gênas.
daz brôt er in die hant nam,
daz fleisch er az, als im gezam.
dô wundert den guoten man,
daz er gefüert was dan
bî sînem schopf vil gewar
und bî sînem swarzen hâr.
den juden nenn ich iu genuoc:
er was geheizen abacûc.
der selb sprach:< vil reiner got,
west ich, ob ez von dînem gebot
wær, daz ich bin her komen,
daz hiet ich williclîch vernomen.
ich bin sanft gefüeret dan
in ditz hol sam ein man,
der niht enwest war er solt,
und hiet ich tûsent marc golt,
dar umb gæb ich si iesâ,
daz ich wær in judâ> -
wan er was gefüeret zwâr
völliclîch hundert mîl gar.
nû lâz wir die red stân
und grîfen danielen an.
der az daz fleisch und daz krût,
swaz sîn moht komen in die hût.
dô daz der engel ersach,
wider sich selben er dô sprach:
< her daniel hât genuoc.
nû wil ich füeren abacûc
von babiloni unz judâ,
unde wil in lâzen dâ.>
von dem engel daz geschach,
als er wider sich selb jach.
dar nâch der künic hôchzît wolt hân,
daz wart wîten kunt getân.
er hiez den spilliuten sagen,
er wolt niu kleider tragen
und wolt diu alten hin geben.
si begunden all dar streben
di der alten kleider wolden gern
di begund man all gewern.
dar zuo hiez er den herren sagen,
swer niu kleider wolt tragen,
der solt sîn geselle sîn;
dem tet er all triu schîn.
dô kom ir dar ein michel teil,
daz was der spilliut heil.
dâ fuoren si in der freuden schar,
wan in wart dâ gegeben gar,
wan der herren was dâ vil.
si hêten freud unde spil
dem künig dâ ze êren.
sîn lop si wolden mêren.
dâ wart ein grôz wirtschaft,
spîs und wîn was diu kraft,
daz sîn der arm gelîch
hêt envollen sam der rîch.
in dem palast si dâ sâzen.
mit freuden si dâ âzen
und mit grôzem schalle
gemeinclîch alle.
der künic hêt ein gesedel,
daz was rîch unde edel,
mit baldekîn gezieret wol,
als man eim rîchen künig sol.
dar ûf sâzens wunniclîch;
er was der hôchzît freudenrîch.
dar nâch wart dem volk bekant,
ez sach, daz ein schoeniu hant
in dem palast ob dem künig was.
diu selb hant schreip, daz man las
drî namen hart wunniclîch -
di schreip si dâ vil sicherlîch -:
phares rachel mannes.
dar an kunt nieman wizzen, wes
diu hant dâ mit hêt gedâht,
oder ob si hiet des küniges aht
gedâht mit der geschrift gemein,
wan nieman was sô rein,
der ez bediuten kunde,
wan in sîn got niht gunde.
man sach niht wan die hant,
anders wart dâ niht bekant.
dem künig dâ vil hôchgeborn
wart beidiu leit unde zorn,
daz nieman moht bediuten in
noch nieman hêt sô wîsen sin,
der ditz kund bediuten reht,
weder di ritter noch di kneht.
er liez sich niht betrâgen,
er hiez die liut frâgen,
ob ieman wær in sîner schar,
der im seit die wârheit gar.
dô was dar komen ein jüdelîn,
daz sprach:< lieber herr mîn,
wolt ez iu niht wesen leit,
ich wolt iu sagen die wârheit.>
dô lobt im der künic stæt,
daz er im dar umb niht tæt.
er sprach:< herr, wellet ir
ein wârheit gelouben mir,
sô sag ich iu in kurzer frist,
daz ir mügt vinden disen list,
und hiett ir lân hern daniel,
der hiet iu dis namen snel
bediutet sicherlîche.>
dô daz der künic rîche
erhôrt von dem jüdelîn,
dô kund im niht leidere gesîn.
er gie mit grôzer klag
zwâr nâch der bibel sag
klagent für daz grôz hol,
daz der lewen was vol.
er sprach:< ôwê! her daniel!>
die klag erhôrt der wîssag snel,
die der künic dâ umb in tet.
er klagt sêr dâ ze stet:
er sprach:< ich unsælic man,
ich hân vil übel getân,
daz ich gevolget hân sô schier
mîner râtgeben vier,
daz ich den man ertoetet hân.>
die klag hôrt her daniel an.
er sprach:< edler künic rîch,
jâ leb ich noch sicherlîch,
wan mir hât got geben daz heil.>
dô hiez er eimer unde seil
bringen dar vil sicherlîch.
sîn lîp was dô freudenrîch,
daz er in funden hêt zwâr;
des was er frô unmâzen gar.
er hiez in ziehen ûz dem hol,
daz der lewen was sô vol.
zehant frâgt er in mær.
er sprach:< ringer mir mîn swær.
sag mir, wer hât dich erneret?>
er sprach:< der dâ mir hât bescheret
lîp und sêl gemeine:
der süez got vil reine
hât mich erneret sicherlîch,
daz wizz, edler künic rîch.>
dâ mit der künic aber sprach:
< ich klag dir mînen ungemach:
dô ich hôchzît solt hân
und vor mir als manic man,
dô kom ein hant sicherlîch
über mich und die künigin rîch.
diu hât geschriben driu wort,
diu stênt in dem palast dort;
dâ enkund mir lanc noch schier
nieman diu wort bediuten mir.>
dô sprach her daniel:
< zeigt mir si, ich bediut si snel.>
bî der hant er in vie,
in den palast er dô gie.
zehant dô er diu wort ersach,
wider den künic er dô sprach:
< wil dir, herr, niht zorn sîn,
ich sag dirz ûf di triu mîn.>
der künic lobt im staete,
er wolt sîner ræte
volgen unz an daz ende sîn,
daz er im liez wâr sîn.
her daniel dô aber sprach:
< ich fürht, ich gewinn ungemach
und sag ich iu die wârheit.>
dâ für swuor er im einen eit.
er sprach:< sô wil ich iu ez sagen,
sît ich iu niht sol verdagen:
diu hant bediutet zwâr,
ir sült werden ân sinn gar;
sô bediutent di drî namen,
daz ir iuch niht sült schamen,
ir loufet ze walde als ein tier,
daz sült ir wol gelouben mir.
vierdhalp jâr ist iuwer zil,
vor iu ich daz niht helen wil;
daz ergêt an iu in drîn tagen,
daz wil ich iu für wâr sagen.
mir ist daz vil wol kunt,
ir wert gênt als ein hunt,
an allen viern als ein wilt,
dâ von iurs sunes herze spilt.
als diu jâr ein ende habent genomen,
sô sint iur sinn wider komen,
und vart gewalticlîche
in iuwer künicrîche.
daz sült ir wol gelouben mir,
ez ergêt in drîn tagen schier.>
der künic wart trûric und unfrô,
daz ez ergên solt alsô.
dar nâch nâch danieles sag
zwâr an dem dritten tag
lief er gar âne sin.
er sprach:< ich nû verlorn bin.>
gegen wald er dô kêrte,
als in der wîssag lêrte.
dâ lief er vierdhalp jâr,
daz sagt uns daz buoch zwâr.
sîn hâr wuohs im dô vil lanc:
swenn er ez über die ahsel swanc,
sô gie ez ûf der erd nâch;
ez was sîn wât und sîn dach.
sîn negel wuohsen im als eim tier,
sîn hend, sîn bein wurden vier.
dar ûf gienc er als ein hunt,
daz ist den juden, den pfaffen kunt.
die boum steic er als ein tier.
er was ûf mangen boum schier,
der hundert ellen hôch was.
wunder was, daz er genas!
dô der künic ze walde kêrt,
des küniges sun ein heiden lêrt,
daz er sînes vater rîche
besæz gewalticlîche,
daz solt im werden undertân
und vil manic dienstman;
des wær nieman sô wol wert.
er sprach:< ir sült hundert swert
geben und sült ritter machen.>
des begund der jung künic lachen
und volgt dem alten heiden dô
und was sînes rates frô.
des landes er sich underwant
mit gewaltiger hant.
dô wart er herr dar inne.
dô lêrten in sîn sinne,
daz er den herren brach ir reht.
dô sprâchen ritter unde kneht,
den ez was an mâzen zorn:
< ôwê! wie hab wir verlorn
unsern herrn nabuchodonosôr!
diser herr ist ein tôr
und wil uns brechen unsriu reht.
dienstman, ritter unde kneht
süllen des vil vlîzic sîn,
ob wir den alten herren mîn
indert möhten vinden,
daz wær guot unsern kinden
und uns selber ze aller stunt.
diser limmet als ein hunt
und wil uns verderben gar.
wir süln in in der narren schar
schaffen schier mit sînem muot,
wan er uns michel leit tuot.>
dar nâch dô diu vierdhalp jâr
genomen heten ein ende gar,
dô begund er umb sich sehen.
er sprach:< wie ist mir geschehen?
bin ich nabuchodonosôr?
nein ich! zwâr ich bin ein tôr.
wer hiet mich dann her brâht?>
er gedâht geswind in sîner aht:
sîn sinn begunden sich mêren,
von wald begund er kêren.
sîn leit daz was im swær.
er sach einen wildnær
stên vor sînem hiuslîn.
er sprach:< ich wil hînt bî im sîn,
hie bî dem wildenære.>
daz was dem jeger swære,
wan er vorht im sêre.
er hêt ouch niht mêre
gesehen einen sölichen man;
dâ von er in den walt entran.
dô daz der arm künic ersach,
er gedâht: ich hân nû guoten gemach
in sînem hûs und in dem hol,
dâ sol mir hînaht werden wol.
in daz hiusel er dô gie.
diu frou in mit vorht enpfie.
er sprach:< fürhtet iu niht sêre,
vil reiniu frou hêre;
gebt mir hînt iuwer brôt.
ich hân erliten grôz nôt
ze wald vierdhalp jâr,
daz sag ich iu für wâr.>
diu frou sich gên im kêrte,
als sie ir tugent lêrte.
si gap im ein blahen drum,
des was er vrô und was sîn frum.
vil gern er ez von ir nam,
wan er bedaht dâ mit sîn scham.
brôtes gap si im genuoc
und wazzer rein in einem kruoc;
dâ mit labt sich der künic guot,
des brôtes wart er wol gemuot.
dô kom der wildenære
an sîn tür mit swære.
des wolt er niht vergezzen,
er gedâht: der man hât gezzen
mîn wîp und mîn kint,
mîn schâf unde rint.
er was ouch dô sô kluoc,
daz er durch ein neigers luoc
sach, waz der man tæte,
den er forht sô stæte.
dô sach er, daz er az ein brôt,
daz im gie für hungers nôt.
er sach mêr mit witzen
sîniu kindlîn vor im sitzen,
daz er in niht übel tet.
der wildnær durch di tür ret,
er sprach:< frou, lâz mich în.
mac ich von im ân angst sîn?
ich fürht in als ein fiuwer.>
er sprach:< ist er gehiuwer?>
zehant entslôz si im die tür,
dâ was kein ridel für.
der künic gruozt in schône.
er sprach:< ich truoc die krône
zwâr in disem lande;
swie ich nû dulde schande
und muoz der sinn sîn ein tôr,
ich binz nabuchodonosôr,
der künic in disem rîche.
dû brinc mich sicherlîche
zuo dem wîssagen daniel,
ich wil mich niht haben hel.>
dô der wildenære
erhôrt disiu mære,
dô wîst er in balt
durch den grôzen walt
dâ er danieln vant;
zehant er danieln kant.
er hiez im bereiten ein bat,
wan er gefuor nâch sînem rât.
dar nâch daht er im sîn scham,
als einem künig wol zam.
der künic sprach:< daniel, sag mir -
und îl baldiclîchen schier -,
wie mîn sun evilmerodach
gelebt hab mit gemach
vil schôn in mînem rîch
mit dem volc gemeinclîch.>
er sprach:< herr, daz sag ich dir,
wil dû ez gelouben mir,
daz dîn werd dienstman
und swaz daz lant geleisten kan,
arm unde rîche -
die sint im sicherlîche
alle vînt und niht holt,
daz hât er wol umb si versolt.>
dô der künic erhôrt
des wîssagen wort,
dô hiez er senden zehant
über al sîniu lant
nâch den werden dienstman,
die ich niht alle genennen kan,
und hiez in sagen, er wær komen.
dô si daz heten vernomen,
dô kômen si alle gelîch,
beidiu arm unde rîch,
wan si wârn sîner künfte vrô.
si enpfiengen in mit schall dô.
dâ bliez man grôz pusoun.
si nâmen all des küniges goum.
si tanzten unde sungen,
si reiten unde sprungen.
si wârn ân mâzen gefuoc.
ir ieslîcher ein kleinôt truoc,
dâ mit er in enpfie schôn.
man truoc im für sîn krôn;
die sazt er ûf sicherlîch,
wan si was unmâzen rîch.
dô er sie ûf sîn houbt genam,
der künic, als im wol gezam,
dô frâgt er sîn volc der mær,
wie in sîn sun wær.
dô klagten im kleglîch
beidiu arm unde rîch,
er hiet in übel getân.
< daz sol nû wærlîch niht ergân,>
sprach der künic rîche,
< iu sol doch sicherlîche
von mir niur lieb widervarn
hinnen für bî mînen jârn.>
alsô lebt er mit freuden dâ
in dem land und anderswâ
nâch sînen unsinnen zwâr
völliclîch fünfzehen jâr.
dar nâch er ze reht starp.
sîn sun umb daz rîch warp,
sîn sun evilmerodach;
daz was den liuten ungemach.
nabuchodonosor rîchset für wâr
in babilonje vier und vierzic jâr.
evilmerodach ze künig wart,
daz künicrîch wart niht ûf gespart.
daz wart den liuten leit genuoc,
daz er des vater krôn truoc.
da von wil ich iu besunder
sagen michel wunder.
daz kan ich niht verdagen,
er hiez sîn vater für sich tragen
dô er alsô tôter lac -
für wâr ich iu daz sagen mac -:
< diser tôt ist mir swær.>
er sant nâch einem fleischhackær
und die vogel viengen,
daz di all für in giengen.
er sprach:< ir vogelære
komt mir fruo niht lære!
vâhet mir zwei hundert gîr grôz,
raben vil und ir genôz;
und ist daz ir des niht entuot,
sô wurd man sehent iuwer bluot
von iuwerm hals schiezen;
niemans mügt ir geniezen,
ir müezt den tôt doln,
welt ir der vogel niht enholn.>
dô die vogelære
erhôrten die mære,
dô begundens gâhen,
die vogel all vâhen,
und rihten âne swære,
die selben vogelære,
ûf daz velt über al,
dâ von si viengen âne zal
der gîr und der raben vil;
daz was zwâr irs herzen spil.
dô si ir vil geviengen,
für den künic si dô giengen.
si sprâchen:< herr, wir haben brâht,
als dû dir hetest gedâht.>
des nam mangen wunder:
die vogel hiez er besunder
lâzen in ein stuben grôz.
die vogel dâ vil sêr verdrôz,
wan er sich hêt vermezzen,
er liez si niht ezzen
nâch des buoches sag
biz an den dritten tac.
dem fleischhacker er gebôt,
ob er niht wolt ligen tôt,
daz er dem tôten vater sîn
tæt mit der hacken schîn,
daz er des meister wære.
daz dûht in vil swære,
wan er hiez den tôten rücken.
er sprach:< slach in ze stücken,
disen lîchnamen!>
des begund sich schamen
diser fleischhackære,
wan ez was im ein swære,
daz er einen tôten man
solt mit der hacken bestân.
der künic aber wider in sprach,
der dâ hiez evilmerodach:
< slach in zuo drîn hundert stücken.
dû solt in ûf rücken
nâch dînem willen, swâ dû wil,
wan diser lîchnam hât mir vil
leides hie getân,
dô er kom von wald gegân;
dâ wânt ich in hân verlorn -
dô kom er schier, daz tet mir zorn.
also hân ich noch gên im wân,
ich fürht, er well ûf stân.
dâ von mach mich des wânes frî,
zerstück in, als lieb ich dir sî.>
dô der fleischhackære
erhôrt disiu mære,
do zerworht er in dâ ze stet,
als der künic gên im ret;
ze drîn hundert stücken man in sluoc,
diu stück man dô für in truoc.
dô hiez der künic gâhen,
die raben ûz der stuben vâhen
und die gîr alsô grôz.
den künic dô niht verdrôz,
er hiez den vogeln gemein
diu stück werfen niht ze sein.
die vogel nâch des buoches sag
wârn völliclîch drî tag
allsamt ungâz beliben,
vor hunger wârn si nâch zerkliben.
dô wurden si vil freudenrîch,
dô man in gap stück gelîch.
ir ieslîcher ez mit freuden nam
und flugen hin, als in wol zam,
und âzen gemeine,
die vogel grôz und kleine.
dô daz der künic von in ersach,
ûz grôzen freuden er dô sprach:
< ich sich mînen vater frezzen
und in die vogel ezzen:
dâ von bin ich freudenrîch;
im wirt niemêr mîn rîch.
die vogel habent von im gewin,
ieglîcher hât sîn stück hin.>
dô sprach der künic wol getân:
< mîn rîch mac mir wol bestân.
wie hêt er mich verdrungen
und mir an gewunnen
ditz künicrîch gemeine!
ich fürht in nû vil kleine,
sît in die vogel hânt von mir brâht.
ich hêt mich sîn wol verdâht:
er mac zwâr nû niht ûf stân,
die vogel hânt in gefüeret dan.
wie lief er als ein tôr,
mîn vater nabuchodonosôr!
er muoz mir nû daz rîch lân,
wan ich hân ez understân,
daz er mich von dem rîche
niht trîbt gewalticlîche.
dâ von mac ich ân angst sîn,
wan er ist gâz der vater mîn.>
dar nâch lebt er unlange zeît,
daz in der tôt nider leit.
dar nâch rîchsen began
in babylonia ein man,
der was geheizen balthasar;
mit grôzem gwalt lebt er gar.
er hiez ein bethûs machen
mit seltsænen sachen.
ein abgot er dar inn êrt,
daz volc er allez dar zuo kêrt.
er hiez mit sînen sinnen
zwelf meister gewinnen
und macht daz bethûs schône,
daz nie dhein künic sîn krône
mit gestein sô wol gezieret,
also der palast was gefurrieret;
von gold hêt ez ein michel schar.
dô sprach der künic balthasar:
< vil meisterscheft muoz hie geschehen!
mîn abgot lâz ich nieman sehen
wan di zwelif di sîn süllen pflegen.
di andern lâz ich under wegen,
si wellen dann opfer bringen,
sô lâz ich si wol dingen
und lâz si in den palast guot,
sô wirt mîn abgot wol gemuot.
ein schoeniu siul mermelîn
muoz ze reht dar inne sîn
mitten in dem palast,>
der dâ sô schôn was verglast
dem abgot dâ ze êren,
sîn lop dar inne mêren.
si was gezieret schône.
von gold, von stein ein krône
muost oben ûf der siul sîn,
ûf der siul mermelîn.
diu krôn was vier ellen breit.
zwâr an der selben zeît
was ir hoech gemezzen,
des kan ich niht vergezzen,
si was fünfzehen ellen hôch.
vil tiufel zuo der siulen zôch
und sazten daz abgot schôn in.
daz dûht si ein guot sin,
daz ez gewalticlîche
redet mit dem künig rîche.
swann er ez frâgen begund,
ze einer ieslîchen stund
antwurt ez aller wörticlîch
nieman dann dem künig rîch
und den die sîn pflâgen.
nieman mêr wolt ez sagen
dhein red noch botschaft;
daz geschach von des tiufels kraft,
der künic wider di zwelf sprach:
< mîn abgot hât guoten gemach
für all diu ich hân gesehen,
des muoz ich von der wârheit jehen.
nû trahtet, lieber meister mîn,
ob ez müg ân schaden sîn,
umb einen wunderlîchen sit,
der im var ân schanden mit,
daz chein abgot tuo;
daz trahtet spât und fruo.
dar umb wil ich iuch rîchen,
daz wizzet sicherlîchen.>
dô ieslîch meister dâ erhôrt
des küniges red und sîniu wort,
do gedâht er ân widerstrît
einer wunderlîchen hôchzît.
si hiezen bereiten zwelf tisch,
dar ûf hüener unde visch
und dar zuo manig frömd spîs,
sprach under in ein man grîs.
< heizt die spîs sieden und brâten,
sô mac daz abgot uns berâten.>
si wârn vrô und wol gemuot.
si hiezen in den palast guot
die tisch setzen alsô rîch.
daz sag ich iu sicherlîch,
die tisch wârn von gold
geworht, als der künic wold;
diu tischgestell alsam,
wan ez dem rîchen künig zam.
ez wârn die tisch mit flîz
gedecket schôn mit pfellen wîz:
di wârn mit lîsten gezieret,
mit gold, mit gestein gefurrieret.
also wârn verdaht die tische.
hüener, hasen, vische,
rephüener gesoten und gebrâten,
dâ mit wârn die tisch berâten.
semel wîz sam diu sunne
lâgen ûf dem tisch ze wunne,
dar zuo met unde wîn
muost ûf dem tisch sîn.
dô ez allez wart bereit,
dô trahten si mit kündicheit,
wie si den künic betrugen
und im daz guot ab erlugen.
si funden einen kluogen sin:
ein luoc under dem palast hin
hiezens graben sicherlîch;
do betrugen si den künic rîch.
si gruoben ein luoc unz an ein eck.
einen stein als drî weck
nâmen si in dem eck ûz.
daz meil merkt nieman umb ein grûz;
alsô kündic was ir lîp,
wan ez maht man noch wîp
daz luoc niht erkiesen
noch in ir kunst verliesen.
des wârn si dô âne swær.
di zwelf meister êrbær
begunden daz wol helen
und ûz dem palast stelen
die spîs alle bî der naht,
als si vor heten gedâht,
hüener, wîn und vische.
si sazten ûf die tische
diu vaz alsô lære,
dâ von si hêten swære.
si sprâchen dem künig zuo
beidiu spât unde fruo,
in wær daz wol bekant,
daz abgot næm ez in die hant
und æz ez sicherlîche.
dô sprach der künic rîche:
< daz hân ich gehoeret nie.
wol mich daz ich den palast ie
gezieret mit dem abgot!>
ez was zwâr der zwelfer spot,
die in betrugen ze der zît
in dem palast wît.
dô sprach der künic unverzeit:
< ich muoz besehen die wârheit,
daz si mich iht betriegen
noch daz abgot an liegen.
zwar ez muoz mir sîn bekant.
ich wil selp mit mîner hant
sperren den palast und pflegen,
mîn insigel dar an legen,
sô mac man mich betriegen niht;
der zwelfer wârheit man dâ siht.>
nieman west dô daz luoc,
dâ man di spîs ûz truoc
unde dâ man gap her für.
der künic huot selp der tür.
dô er zuo dem slozze sach,
wider sich selb er dô sprach:
< ich sich selp die wârheit.
swem ez sî liep oder leit,
mîn abgot ist genâden vol,
daz weiz ich von der wârheit wol.>
zuo dem tisch nam er goum.
er sprach:< ez ist niht ein troum.
slaht mir die grôzen sumber!
ist ieman dâ sô tumber,
der zuo mîner hôchzît niht
kümt, ich sag waz im geschiht:
zwâr er muoz mir lân den lîp.
dar kom man unde wîp
und dar zuo kleiniu kint!>
er sprach:< alliu diu mir sint
hie zwâr undertân,
diu süllen zuo der siulen gân
und süllen dâ ir opfer legen,
wellen si mîns abgots pflegen.
swer des selben niht entuot,
der muoz sehen sîn eigen bluot
wærlîch mit grôzer nôt,
er muoz hie ligen tôt
in babyloni, daz ist wâr.>
dar kom geriten manic schar
und sümlîch gegangen.
swelich niht wolt hangen,
der muost sîn opfer schôn
legen zuo der guldînn krôn,
dâ daz abgot inne saz;
ze êren tet man im daz.
dar nâch der künic an der zît
hiez sagen in diu lant wît,
swer guot von im wolt enpfâhen,
der solt zuo sînem abgot gâhen.
dô kom geriten und gegân
ûz frômden landen manic man
in sînen palast guot;
des wart der künic wol gemuot.
er gap in edliu kleider guot,
des wurden si mit freuden fruot.
mit spîs hiez er ir pflegen
er macht dâ mangen swertdegen
dem abgot ze êren,
sîn lop dar inne mêren.
daz wart geseit in ein lant
einem hôhen künig bekant,
daz was geheizen persyâ,
zwâr dem rîchen künig dâ:
der selb künic hiez cyrus,
die pfaffen nennent in alsus.
er hêt vernomen daz mær,
daz in babyloni wær
ein abgot, dem dient manic schar,
daz hiet ein künic hiez balthasar
gemachet sicherlîche;
ez was unmâzen rîche.
er sprach:< ich muoz dar,
muoz sehen des küniges schar,
ob sîn abgot müg sîn pflegen
und sîn hüeten vor den slegen.>
dô wart niht lenger gespart,
er hiez rüefen hervart
unde huop sich alsô schôn
hin ze babylôn
und reit zuo dem palast,
daz dâ schôn was verglast.
dâ vant er mit sinne
den rîchen künic inne,
wan er hêt schôn hôchzît
in dem palast wît.
zuo im dranc her zirus.
er sprach:< ich muoz hie alsus
iuren abgot êren,
sîn lop wil ich mêren.
ich wil daz rîchest opfer legen
und wil des abgots selber pflegen.>
mit im dranc manic schar.
er sprach:< got weiz, her balthasar,
iur houbt wil ich opfern hie.>
bî dem hâr er in vie
und sluoc im ab alsô schôn
den kopf mit der krôn,
daz er fuor sam ein schîb
dâ von sînem lîb.
er hiez balde gâhen,
die liut alle vâhen,
und zerfüert babiloni gar,
daz sagt uns daz buoch zwâr.
die siul hiez er zerbrechen;
daz abgot wolt niht sprechen.
die tiufel fuoren iren wec
über strâz und über stec.
cyrus der künic rîch
der fuor gewalticlîch
ze persyâ in daz lant.
dâ wart manigem dô bekant,
daz er babylonja zwâr
bræch und zerstoeret gar.
er hêt ein wunderlîchen sit,
der volget im ze allen zîten mit:
swan er hêt ein schoen wîp,
diu im liep was sam der lîp
und diu ein kint bî im truoc,
daz im liep was genuoc,
dô wânt er ân widerstrît,
ez möht ze dheiner zît
zuo ir komen dhein man tougenlîch,
der mit ir wurd freudenrîch:
ich mein zuo dem bettespil.
ich muoz hoern, ich red ze vil,
wan ieslîch wîp unde man
der red sich wol kan verstân.
swie liep im kund ein wîp sîn,
diu dâ hêt sô liehten schîn,
diu bî im ein kint truoc,
der wart er vînt genuoc
und hiez sie toeten an der stet.
mit sînem schaffer er daz ret,
daz er sie füeret balde
und sie toetet in dem walde.
daz tet der schaffær zehant.
mit michelm jâmer er sie bant
und tôt sie an der stunt;
der jâmer wart ir kunt.
ze einen zîten daz geschach,
daz er zuo dem schaffer sprach:
< toett ditz wîbelîn,
ez mac bî mir niht lenger sîn,
si hât ein kint bî mir getragen.>
dô wart ein jæmerlîchez klagen
von allem hofgesinde;
daz klagt daz wîp geswinde,
wan si was schoen und tugenthaft
und hêt an tugent sölich kraft,
daz si sie klagten sêre.
doch muost der schaffær durch sîn êre
die frouwen gegen wald füeren
an seilen und an snüeren.
im was der walt aller kunt.
mit im sô lief ein jagehunt.
er sprach:< frou wol getân,
ir müezt mir iuwer leben lân.>
si sprach:< schaffer lieber, nu sprich,
waz hân getân ich,
dar umb ich hie gib den lîp?>
sô sprach daz tugentlîch wîp.
< ez ist mînes herren sit,
der volgt im ze allen zîten mit;
doch welt ir mir genædic wesen,
ich wil iu helfen genesen.>
si sprach:< schaffær hêre,
tuot an mir iur êre.>
zehant vie er den hunt
und sneit im ûz sînem munt
die zungen sicherlîche.
er sprach:< küniginne rîche,
sitzt dâ her in den boum.
ich wil iuwer nemen goum
mit trinken und mit spîse,>
alsô sprach der grîse.
die zungen truoc er dem herren hin,
daz dûht in ein schoen gewin.
dar nâch stuont ez unlanc,
unz den künic diu minn twanc.
er hiez im gewinnen ein wîbelîn.
der schaffer sprach:< daz sol sîn.>
dô wîset er zuo sînem lîp
frîlîch daz êrer wîp.
des morgens dô ez tagte,
den herren er dô frâgte,
wie im geviel des wîbes lîp.
er sprach:< si tuot reht als daz wîp,
daz dû hâst ertoetet mir.
wær si niht tôt, ich swüer des schier,
daz si diu selb wære.>
dô seit er im daz mære.
er sprach:< swie ez mir süll ergân,
ich muoz hie in schulden stân.
ez ist reht daz selb wîp
und ir flætiger lîp,
die ir mich hiezet toeten
mit angsten und mit noeten.>
dô sprach der herr an der stat:
< mich nieman sô wol gehandelt hât
sô dû; des muost dû haben êr.
ich wil sie haben immer mêr.
si hât ein reineclîchen muot,
ich wil sie haben in mîner huot.
ich wânt des ûf di triu mîn,
swie schoen ein wîp möht gesîn,
trüeg si ein kint, si wær enwiht:
nû sich ich wol, des ist niht.>
ez hêt ouch der schaffær
der küniginn geringt ir swær
an der selben zît.
er wîst si in ein kemnât wît -
daz muost geschehen bî der naht,
als er im vor hêt gedâht -
und hiez ir bat dâ machen
mit seltsænen sachen;
mit wurzen und mit krût
hiez er ir strîchen ir hût,
daz si dô wart minniclîch getân,
dô si gên bett solt gân,
dâ der künic an lac.
des gewan si lieben tac,
wan si im liep was âne wân,
als ich iu vor gesaget hân.
der künic hêt einen sit
dâ er sich leit den liuten mit:
swann im ein guot scherær
solt scheren âne alle swær,
dem künig cyrus,
sô hiez er in toeten sus,
sô er den bart hêt geschorn -
wan er hêt dick gesworn,
ez möht nieman die mær
wizzen, von wiu ez wær,
daz er hiez mit noeten
di scherer alle toeten -:
des muost er ungeschorn sîn.
er sprach zuo sînem schaffer:< dû bist mîn,
ich wil des niht enbern,
dû muost mir mînen bart schern.>
daz was dem schaffære
ein vil leidez mære.
er sprach:< herr, ich kan sîn niht.
swaz halt mir dar umb geschiht,
daz muoz ich allez lîden:
daz schern wil ich vermîden.>
dô hiez der künic gâhen,
den schaffær vâhen.
er sprach:< dû unsælic man,
dû muost mich tuon des bartes ân.>
der schaffer dô gevangen lac
biz an den dritten tac.
dô gie diu frou schanden lær
hin für den karkær.
< schaffer, bist dû dar inne?>
sô sprach diu küniginne.
er sprach:< liebiu frou mîn,
nû tuo mir dîn hilfe schîn
und gedenket dar an,
daz ich iuch ernert hân,
küniginne rîche;
ich dienstes iu niht entswîche.
ringet mir mîn swære
und frâgt den künic der mære,
wâ von daz an im müg sîn -
des bit ich - durch den willen mîn -,
daz ir mir ervart,
wâ von er umb sînen bart
hab den tôt ûz erkorn,
sô im ein man hab geschorn,
daz er in dann mit noeten
zehant heizt toeten.
daz ervart mir, liebiu frou mîn,
iur eigen wil ich immer sîn.>
zehant gelobt im diu frouwe daz.
si sprach:< gehab dich dester baz!
mir muoz ez sicherlîche
sagen der künic rîche.>
des nahtes dô si ze bett gie,
mit armen si in umbevie.
si sprach:< edel künic hêr,
woldest dû niht zürnen sêr,
ich wold dich biten einer bet,>
alsô si gegen dem künig ret.
dô sprach der künic:< frou mîn,
lâz mich hoern die bet dîn,
ich sag dir lieb und smerzen,
swaz ich weiz in dem herzen,>
diu frou zühticlîchen sprach:
< ich west gern den ungemach,
den dû hâst umb den bart dîn,
daz dû vînt muost sîn
der dir den bart ab schirt,
daz dîn zorn unsælic wirt.
dâ von west ich gern die mær,
von welhen sachen daz wær.>
der künic sprach:< daz wil ich dir sagen,
wan ich mac dir sîn niht verdagen:
swenn man mir in halben geschirt,
daz er dann niht verbirt,
er heiz mich umb kêren.>
zehant begund si mit êren,
diu frou gegen im lachen,
dem künig freude machen.
des morgens dô ez tagte,
diu frou dem schaffer sagte,
als ir der künic hêt geseit.
si sprach:< lâ dir niht wesen leit:
schir morgen sicherlîche
dem edeln künic rîche.
dîn triu wil ich dir gelten.
ich vergizz des selten,
daz ich von dir hân mînen lîp,>
sô sprach daz tugenthaft wîp.
zehant der schaffær vrô wart.
si sprach:< sô dû im den bart
einhalp hâst geschorn,
sô lâ dir niht sîn sô zorn,
daz dû in mit êren
heizest in hin umb kêren.
dû solt, schaffer wol geborn,
sprechen: « iu ist einhalp geschorn, »
und hab dîn hend für dich.
di red schôn in zühten sprich,
sô mac dir gewerren niht,
wan diu sæld hât mit dir pfliht.>
des danct der schaffær sêre
der frouwen alsô hêre,
wan er des morgens tet
als diu frou hêt geret.
dô daz der künic von im ersach,
gegen dem schaffer er dô sprach:
< dâ ist diu frou schuldic an,
ez west ân sie nieman.
si hât ernert dînen lîp,
daz vil tugenthaft wîp.>
dar nâch lebt er mangen tac,
als ich für wâr gesprechen mac.
mit urliug und mit strît
fuor er nâhen unde wît
mangen tac unde jâr;
sîn herz was zornvar.
dar nâch cyrus offenbâr
in babyloni, daz ist wâr,
saz ze geriht hêrlîchen,
er riht dem arm, dem rîchen.
daz wart mangem bekant,
daz man guot geriht bî im vant.
ze den zîten was ein man,
als ich von im gelesen hân,
er was joachym genant;
für einen frumen man erkant
was er ze der selben zît.
ein hûs michel unde wît
hêt er und ein gertelîn,
daz stiez an daz hûs sîn.
er hêt ouch ein schoen wîp,
zühtic und rein was ir lîp,
diu was genant sussannâ.
ez was ouch in dem hûs dâ
stæt der herren teidinc;
doch hêt ein altman sîn gerinc
geleit an die frouwen guot,
dâ von truoc er ir holden muot.
eines tages sich ergienc
zwâr daz grôz burcteidinc.
dô was ouch der juden sit,
dâ si ir ê behielten mit:
swâ geschach under in ein huor,
ir ieslîcher dar umb swuor,
er wurf ûf ez einen stein.
si jâhen, ez wær unrein,
ez wær wîp oder man;
swer überhügen began,
daz wær dem andern unrein;
dâ von ir ieslîchz einen stein
warf ûf daz selb hin,
daz was ir will und ir sin.
si hêten zwên man dar zuo
gesazt spât unde fruo,
daz si des selben jâhen,
swâ si den huor sâhen
oder swâ ez in wart geseit,
daz dem huorer von im leit
geschæch an der selben zît,
wan si truogen gên im nît.
nû lâz wir die red stân
und grîfen zuo der frouwen an,
diu dâ sussannâ hiez.
ir reincheit des niht enliez,
si bereitet sich bî der zît,
daz si in iren boumgarten wît
gienc zuo einem ursprinc.
vil rein was der frouwen dinc.
si twuoc ir hende, ir antlütz,
daz was ir zuo der reincheit nütz.
daz hêt der altman ersehen
unde kunt daz von ir spehen,
daz si des morgens tougenlîch
gienc in den garten wunniclîch,
wan si hêt des guoten sit,
der volget ir ze allen zîten mit,
daz si ein gie
und nieman mit ir lie.
der altman begund umb sie werben;
vor leid wolt er sterben,
sô er umb ir minne ret,
daz si des gegen im niht entet.
er gedâht in sînem muote:
ich muoz ir legen huote,
sô si in den boumgarten gêt,
und als si dar inne stêt,
sô muoz ich sie behuoren.
an ein ander si des swuoren,
die des rehten pflâgen -
die begund des niht betrâgen -:
< dô si des morgens zît
gie in den boumgarten wît,
sô süll wir reht werden enein,
daz under uns zwein.
einer lig bî ir schôn
und er dem andern des lôn
mit einer semlîchen tât;>
alsô was ir beider rât.
eines morgens kom diu frou gegân
in den garten wol getân.
si gie schôn alsô balt
zuo dem brunnen, der was kalt.
dô wârn die alten man
über des garten zûn gegân
und warten der schoenen frouwen dâ
und kômen gegangen zuo ir iesâ.
der ein sprach:< frou wolgetân,
ir sült mich geniezen lân,
daz ich iu bin mit triuwen holt
und ir mir lieber dann golt.
ich muoz hiut bî iu ligen hie,
oder ich sag iu, wie
iurem schoenen lîb geschiht.
zwâr des lâz ich niht,
ich sag vor dem teidinc,
daz zwâr ein jüngelinc
bî iu hie sî gewesen;
zwâr sô mügt ir niht genesen.>
di frou zühticlîchen sprach:
< und sol ich lîden ungemach
vor disem teidinc
umb unschuldigiu dinc,
sô wil ich doch got jehen,
daz ez umb unschuld ist geschehen.>
dô der altman dâ erhôrt
der genæmen frouwen wort,
dô griffen si sie beid an.
diu frou rüefen began.
si ruoften michel mêr.
doch was der frouwen herzensêr
grôz, und begund sich roufen.
dô kom daz volc geloufen
unde sprâchen:< frou, ir tobt!
iuwer unzuht nieman lobt.>
diu frou sprach bermclîche:
< ich klag iu allen gelîche,
daz die zwên altman
wolden iren willen mit mir hân.>
di alten jâhen:< wir sagen iu reht:
ez was zuo ir ein schoener kneht
komen ûf dise heide;
daz understuond wir beide,
daz ir will niht ergie.>
die frouwen man dô vie.
alsô seit uns daz getiht,
daz man sie fuort für geriht.
die alten frâgt man mære,
wie der froun geschehen wære.
dô jâhen si ûf ir eit,
ez wær diu reht wârheit,
ez wær ein junger man
von ir ûz dem garten gegân,
der wær bî ir gelegen;
ez wær ein junger swertdegen.
dô ruoften die liut alle
mit einem grôzen schalle:
< man sol sie füeren für die stat
und sol sie versteinen drât.>
dô fuort man sie drât
her ûz für die stat;
dâ lief daz volc allez nâch.
ein brûner roc was ir dach,
dar ûz sô lûht si als diu sunn;
ir reincheit was gotes wunn.
dô truoc man ein kindelîn
gên der frouwen liehten schîn,
daz hêt dannoch niht geret,
dâ von got ein zeichen tet.
ez sprach:< ir sült mir sagen snel> - -
ez was genant daniel
und wart ein wîssag sicherlîch;
daz wolt got von himelrîch,
daz er dô wart bekant,
daz man in wîssagen nant,
wan er die wârheit seit
swem ez wær liep oder leit.
dô er die frouwen êrst sach,
er frâgt, waz ir wær ungemach.
daz seit man im reht.
er sprach:< man tuot ir unreht.
daz bewaer ich swie ich sol,
wan si ist aller tugent vol.>
dô wundert die liut gemein,
daz daz kindel alsô klein
in die wârheit hêt geseit
und die lug gar verdeit.
dar nâch sprach daz kindelîn:
< ir herrn, welt ir mir volgent sîn,
sô füert die frouwen wider in,
zwâr daz ist an iu ein sin.
ich lâz iuch sehen wunder.
heizet mir die man besunder
legen, ich lâz iuch nemen war,
daz si lugenlîchen gar
die frouwen habent an geseit,
wan ez ist lug und niht wârheit.>
dô legt man si besunder.
er sprach:< nû hoeret wunder!
heizet mir einen für mich gân!>
daz wart vil schier getân.
er sprach:< wâ schuof der jüngelinc
mit der frouwen sîniu dinc?>
er sprach:< under einem klêboum.>
er sprach:< ez ist dir ein troum.
heiz mir den andern her gân.>
er sprach:< waz hât diu frou getân,
daz sag bî dîner wârheit.>
er sprach:< daz sî dir geseit
vor disen liuten lût:
si was eines jungen brût.
under einem pflûmboum,
dâ nam ich ir beider goum.>
dô sprach daniel daz kint:
< seht, wie si an den lugen sint!
nû sol an disen zwein ergân,
daz si erliten solt hân,
des sint si wærlîch wol wert.
der frouwen lîp niht bôsheit gert,
wan si ist ein reinez wîp,
si hêt einen tugenthaften lîp.>
dô wart her joachim vrô,
und lobten got von himel dô
sîner êren manicvalt;
si wart bî im in freuden alt.
zehant wurdens beide
versteinet ûf der heide.
dar nâch sag ich iu besunder,
an im geschach ein wunder
von einer küniginne,
diu hêt wîs sinne
unde was ân mâzen frum.
in einem land amazonum
dar inne was diu frouwe zwâr,
die liut dienten ir vil gar.
mit herzen und mit sinne
was si dâ küniginne.
zirus wolt si vertriben hân,
daz wart der künigin kunt getân.
dô leit si sich an widerstrît
gegen im an daz velt wît
mit vil degenlîcher wer;
si hêt dâ ein grôzez her.
zirus hêt gegen ir brâht
manic schoen ros verdaht
und hêt ouch dâ ein grôz her;
ez was nâhen bî dem mer.
des morgens dô ez tagte,
der frouwen man dô sagte,
daz cyrus wær mit sînem her
gestapft gên ir an daz mer.
diu frou gegen im kêrte,
als sie ir frümcheit lêrte.
dâ wart vil degenlîch gestriten
nâch ritterlîchen siten.
diu küniginne den sic gewan.
cyrus flôch von dan;
doch was ein ritter unverzeit,
der selb den künic cyrus jeit.
daz sach diu künigin wol getân.
si sprach:< her ritter lobesam,
lâ dir in niht entrinnen;>
also sprach diu küniginne:
< ich wil dir lîhen unde geben.
slach in, dû junger swertdegen!
waz dir êren hie geschiht!
lâz in von dir niht!
dar umb wil ich dich rîchen,
daz wizz sicherlîchen.>
dô der jünglinc erhôrt
der werden küniginne wort,
dô sprach er gên dem künig sus:
< got weiz, her cyrus,
ir müezt mir lâzen iuwern lîp.
mich hât daz tugenthaft wîp
gemant an mîn werdicheit,
daz mir daz wær von herzen leit,
ob ir mir solt entrinnen.>
er gap im sour minne
mit dem kolben an den nac,
daz er nimmer mêr den tac
gesach. do viel er zuo der erde nider.
ein wort sprach er niht sider,
wan er leit grôz nôt.
er lac ûf der wal tôt
und hêt verlorn lîp und lant.
den helm er im ab bant.
daz houbt er im ab sluoc,
für die frouwen er ez truoc.
er sprach:< liebiu frou mîn,
ir mügt nû wol ân angst sîn.
seht! hie ist her cyrus!
erslagen hân ich in alsus.>
dô wart diu frou vrô,
daz ir wol was gelungen dô.
die sînen wurden gevangen,
ez was in übel ergangen.
sumlîch wurden erslagen.
waz sol ich mêr dâ von sagen?
vil lützel kom ir von dan,
er was sælic der dann entran.
dar nâch rîchset alsus
ein künic, hiez darius,
mit hôhen êren iesâ
in dem land ze persiâ.
der hêt ouch gerîchsent sus
mit dem künig cirus.
alexander het dô vernomen,
wie cirus ze velt wær komen
gegen der küniginne guot
und wie man dâ in bluot wuot
an der selben zît;
daz geschach von dem strît.
daz hôrt er dô sagen,
daz cirus wær erslagen,
und daz die sînen gevangen wâren
bî den selben jâren;
sümlîch wurden erslagen:
daz hôrt alexander sagen.
dar nâch schuof der gewær
her alexander,
daz der künic darius
wart von im erslagen sus.
dar nâch rîchsen began
ein vil gewaltiger man,
der was genant alexander,
vil wunders begie er.
macedonia hiez sîn lant,
dar inne er herr was genant;
diutsch sô heizt ez kriechen.
er macht dô mangen siechen.
er stiftet alexandriänüam,
nâch im gewan si den nam.
gewaltiger künic nie wart gesehen
als er dô was, des muoz ich jehen.
er zerfuort cyrum die stat,
wan in des sîn wille bat,
persiâ und porrum
und den künic ethiopum:
daz betwanc er allez gelîch,
enhalb meres alliu rîch.
er was kec unde frum,
daz er den künic darium
sluoc gar ân widerstrît.
er betwanc manigen künic sît;
den êrsten darjum mein ich niht.
ez was ein wunderlîch geschiht,
daz er den andern dô sluoc,
wan in sîn will dar zuo truoc.
er betwanc ouch gelîche
alliu künicrîche
unz an daz paradîs.
er wær junc oder grîs,
er muost im wesen undertân,
swer sîn leben wolt hân.
ich sag daz vil sicherlîch,
daz durch des herren künicrîch
ein wazzer ran und ein pfloum,
des nam der herr wol goum.
er frâgt die liut der mære,
von wannen der pflûm wære
gerunnen, der dâ sô lûter vlôz.
des frâgens in dô niht verdrôz:
er sprach:< möht ieman die mær
wizzen, von wannen er wær
gerunnen und geflozzen,
der müest des haben genozzen!>
si jâhen:< von dem paradîs.>
er sprach:< wær ieman alsô wîs,
dem sîn sin dar zuo töht,
daz ich ez gesehen möht?>
dô seit man im, ez wær wâr,
ez möht nieman komen dar.
er sprach:< wil sîn mîn abgot ruochen,
sô wil ich ez versuochen.>
zehant hiez er bereit sîn
zwei hundert schef und galîn,
diu di spîs solden tragen.
ez muosten recken unde zagen
sich berihten zwâr
wes sie lebten fünf jâr;
daz wart ûf diu schef getragen.
waz sol ich mâr dâ von sagen?
daz her wart geteilt mit heil
reht endriu an diu seil.
daz dritteil muost diu schef ziehen,
des mohten si niht enphliehen,
er wær swarz oder wîz.
alsô zugen si mit flîz
als lang unz si vernâmen,
daz si zuo dem pardîs kâmen.
dâ sâhen si ein venster stân.
dar inne sâhen si einen man
vil tugentlîchen sitzen.
er sach daz wol mit witzen.
dô in die zieher sâhen,
von dem kiel begundens gâhen.
dô si ersâhen den alten man,
zuo im begunden si schôn gân
und frâgten in der mære,
waz sîn gewerft wære.
er sprach:< daz sol ich niht sagen,
mîn meister heizt mich ez verdagen,
der dâ beschuof daz paradîs,>
alsô sprach gên in der grîs.
daz wart dem künig kunt getân.
er gedâht: möht ich daz pardîs hân,
sô hiet ich alliu künicrîch
und alliu herzoctuom gelîch.
dô wart niht lenger gespart,
er hiez rüefen hervart
an daz paradîs,
er wolt ez hân gewunnen lîs.
dô daz her ze samen quam,
einen boten gar âne scham
hiez der künic für sich komen.
der bot sîn red hêt vernomen.
er sprach:< bot, nû îl drâte,
ê ez werd ze spâte.
besich, wer daz paradîse
pfleg, in welher wîse
er daz paradîs hab.
sag im, ich helf im zuo dem grab,
well er mir niht sîn undertân
mit allem dem sô erz ie gewan.>
dâ mit der bot kom an daz tor.
dâ was ein man gesezzen vor,
der hêt sinne gar mit flîz.
er was als ein tûbe wîz,
wann er was ein alt man,
als ich von im gelesen hân.
ez hêt ouch manic ros
gezogen velt unde mos
kocken unde grôz kiel,
daz in daz ziehen misseviel.
nû lâzen wir die red stân
und grîfen den alten man an,
der in dem pardîsvenster saz
und sîner züht niht vergaz.
dô er den boten ane sach,
vil zühticlîch er wider in sprach:
< sag mir, werder bot, schier,
wer hât dich her gesant zuo mir?>
der bot sprach:< daz hât getân
der gar gewaltig man,
der künic alexander.
er giht, im sî unmâzen swær,
daz im allez ertrîch
niht undertân sî gelîch.
dâ von wil er daz paradîs
zerrütten ân strît vil lîs.>
dô sprach der wundergrîs man:
< ez mac wærlîch sô niht ergân.
swie gewaltic er sî über diu lant,
doch ist got der heilant
gewaltiger vil dan er sî.
daz wunder solt dû sehen dâ bî
an disem stein, den ich hie hân;
ich sag dir, waz er wunders kan:
nû nim den stein in die hant
und tuo dem künig sîn kraft bekant.
heiz in legen ûf ein wâg
und sprich, daz es in niht betrâg,
er leg dar ûf, swaz er well,
gegen des steines kraftgevell,
daz widerwigt diser stein,
ez sî grôz oder klein.>
wie der stein sî gevar,
daz wil ich iu sagen gar,
und des steines gestalt,
diu was dô vil manicvalt.
diu red ist âne lougen:
reht als des menschen ougen
was sîn varb und sîn gestalt.
dâ mit sô reit der kneht balt
von dem alten man her.
er sprach:< ich tuon dir bekant mêr:
sag im daz wortzeichen guot,
daz er mit her und mit muot
daz paradîs niht gewinnen mac
unz an den jungisten tac.
daz siht er an dem stein wol,
daz niht dâ gegen wegen sol,
wan in niht widerwegen mac.
daz ist dem künig ein slac.
ez ist ein zeichen sô gelîch,
swie gewaltic er sî und swie rîch,
daz er wider got niht enmac
geweren einen ganzen tac.>
dâ mit der bot kêrt dan
dâ er den künic sach stân.
als im wol gezam, ûf dem velt
dâ was geslagen sîn gezelt,
daz was edel und rîch genuoc.
den stein er schôn für in truoc
und seit im dô die mære,
von welher natûr er wære,
reht als im der alt man
von dem stein hêt kunt getân
und reht als er im hêt geseit.
daz was dem künig vil leit.
er sprach zuo sînem knehte:
< ginc und brinc mir rehte
snell und niht trâge
ein vil gelîche wâge!
ich muoz bî mîner wârheit
besehen, ob er mir wâr hab geseit.>
ein wâg wart brâht drâte,
daz was des âbends spâte.
dar ûf leit er den stein.
schoenes golt vil rein
leit er dar gegen ein michel teil.
doch gewan der stein daz heil,
daz er für wegen began.
dô sprach der gewaltic man:
< gê, brinc mir silbers alsô vil,
dâ ich mit widerwegen wil
den vil wênigen stein;
sîn kraft ist grôz und niht klein.>
dô wart zehant daz silber brâht,
als im der künic hêt gedâht.
dem stein sazt er lâg.
er leit sîn vil ûf die wâg:
dâ widerwac der klein stein
daz silber allez gemein.
der künic dô ûz zorn sprach,
wan ez was im ungemach:
< der stein wirt niemêr sô stolz,
ich leg gên im sô grôzez holz,
daz in wol widerwegen mac,
die wîl mir liuhtet diser tac.>
dô man vil holz zer wâg truoc,
dannoch was der stein sô kluoc,
daz er wac für ein michel teil.
daz was des küniges unheil.
daz begund maniger prîsen.
er sprach:< gewinnet mir îsen,
einen guoten zentnær!
der stein ist niht sô swær,
ich leg des îsens dar zuo vil,
da mit ich in widerwegen wil.>
vil îsens man im brâht dar.
des nam daz volc vil wol war,
daz der stein für zôch,
dâ von in diu sæld flôch.
nâch blî der künic sante;
zuo einem knollen man ez rante.
er sprach:< swie starc der stein sî,
ich wig gên im swærez blî,
daz in gar widerwegen mac,
und wær er swærer dan ein sac,
der gar ist vol von korne
oder von starkem horne.>
dô man daz blî zer wâg truoc,
dannoch was der stein sô kluoc,
daz er daz blî widerwac.
für wâr ich iu daz sagen mac,
ditz starc wunder
wundert si all besunder.
flô sprach der künic hôchgemuot:
< ditz wunder mir vil leides tuot.>
und dô der bot erhôrt diu wort,
er sprach:< ich wil iuch an ein ort
bescheiden ân falschen list,
wie ditz dinc ergangen ist.
der alt man ûz dem paradîs,
der sprach, ir wæret gar unwîs,
daz ir wider got welt streben
und umb sîn gebot niht geben.
des nam in michel wunder.
er sprach, swie wênic besunder
den stein widerwegen möht
daz ûf dem ertrîch töht,
als wênic moht nieman mit dem leben
der heiligen gotheit wider streben.
ich muoz dir, herr, reht spehen,
des er hât gên mir verjehen:
er jach, swer den starken stein
fült mit erden klein,
sô möht in ein kleinz federlîn
widerwegende sîn.
daz gelîchet er, herr rîch,
gegen dir vil sicherlîch.
er giht, als dich der tôt bestê
und als diu erd über dich gê,
sô sî ein kleinez keverlîn
sterker dan dû mügest gesîn.>
dô hiez der herr springen,
die wâg hin wider bringen
unde hült dô den stein
mit einer erd diu was klein.
noch sach er ein wunder grôz,
des sînen lîp sêr verdrôz,
daz ein kleinez federlîn
widerwac daz steinlîn.
zehant dô er daz wegen gesach,
wider sîn liut er dô sprach:
< ich sich nû wol an disem stein,
daz er umb mînen gewalt klein
gît und umb mîn gebot,
der vil gewaltig got;
als mir der bot hêt geseit:
daz hân ich für ein wârheit.>
ich sag ouch, wie alt er was,
als ich ez an dem buoch las:
dô er rîchsen began,
der vil gewaltig man,
ich mein hern alexander,
dem der stein was ze swær,
dem hât man schôn gezalt,
er wær zwelf jâr alt.
dar nâch fuor er fünf jâr
mit her und mit breiter schar.
doch hêt er friundinn genuoc.
under in ein die krôn truoc,
diu im diu liebst was under in,
der truoc er vil hôhen sin,
wan si was ein flætic wîp
und wol gestalt umb iren lîp.
zuo der sprach er mit sinne:
< dû bist ein küniginne!>
vil dick er ir vor lieb swuor.
swâ der künic mit her hin fuor,
dâ muost si allez mit im varn;
vor lieb kund er niht gebârn
gegen der küniginne,
sô er sie wolt minnen.
ich wæn daz ouch nie man
sô liebes wîbes nie gewan.
ze einen zîten der künic zuo ir sprach,
dô er sie alsô schoen sach:
< getar ich mich an dich verlân,
schoeniu frou wolgetân,
daz dû dîn triu, dîn êre
an mir behaltest sêre,
sô wil ich lîp und leben
in dîn hant geben.>
dô sprach si:< lieber herr mîn,
solt ich ertrinken in dem rîn
und wider lebendic werden
und gên ûf der erden,
sô wolt ich, lieber herr mîn,
dir undertænic sîn:
dar umb ich lîp und leben
wil in dîn genâd geben.
ob dir geschæch kein leit,
ich wolt ê lîden arbeit
mêr dann ie kein wîp getruoc.
ich hân êren genuoc
bî dir, lieber herr mîn.
wie kund mir iemer baz gesîn!
beidiu silber unde golt
hân ich von dir und rîchen solt.
mir dient manic dienstman,
wan ich dich ze herren hân.
bræch ich an dir die triu mîn,
sô müest ich wol geschant sîn,
wann nie kein wîp sô lieben man
von herzen alsô liep gewan.
solt ich an dir die triu mîn
zerbrechen, ich wolt in dem rîn
mich wærlîch ê versenken
und mich selb ertrenken.
ob dir ein finger swüere,
swie halt ich gefüere,
ich wolt verliesen ê mîn hant.
ich hân von dir liut und lant.
daz dir leit von mir wurd schîn:
ich verlür zwâr diu ougen mîn.
ê daz dir geschæch von mir nôt,
ich wolt ê kiesen den tôt.
dû bist gar mîner ougen wunn.
den himel und die sunn
næm ich niht für dîn wîs
noch daz edel paradîs.>
do der herr alexander
erhôrt von der froun die mær,
daz si im wolt getriu sîn,
er sprach:< liebe frou mîn,
ich wil mich an dîn triu lân,
swie ez mir sol dar umb ergân,
wan ich nieman getrou sô wol,
als ich für wâr nû sprechen sol,
wan ich bin über daz ertrîch
gewaltic hie sicherlîch.
sô ist allez mîn her
hie nâhen bî dem mer.
dâ von muoz ich sehen,
wan mîn ougen wellent spehen,
waz wunders in dem mer sî;
des wil mîn herz niht wesen frî.>
vil wunderlîch er dô was.
er hiez bereiten ein glas
vil michel und vil wît
an der selben zît;
mit îsen was ez wol beslagen.
daz hiez er an daz mer tragen.
dar în sô gie ein türlîn,
daz niht kluoger moht gesîn.
ein keten lanc unde guot
gienc an des meres fluot.
dar an sô hie daz starc glas,
daz dâ sô schôn behüetet was.
dar în sô saz der künic zehant.
einen hunt, ein katzen man vant
und einen hanen, als man sol,
der kræget ân mâzen wol,
dâ mit er die tagzît
west von im alle zît.
spîs man dar în leit genuoc,
wan er was ân mâzen kluoc.
er sprach:< liebiu frou mîn,
ich lâz mich an die triu dîn,
wan ich getrou nieman sô wol,
für wâr ich dir daz sagen sol.
dâ von ich lîp unde leben
wil in dîn genâd ergeben.
die keten nim dû in die hant,
dîn triu ich hân vil wol bekant.
dâ von ich dir getrou wol,
sît dîn lîp ist êren vol.>
dô sprach diu frou alsô guot:
< dîn leben hân ich in mîner huot
mit zühten und mit sinnen.
mîn hant müest mir verbrinnen,
ê ich die keten wol bekant
liez ûz mîner zesem hant.>
dâ mit er sich ze tal liez.
diu frou im vil wol gehiez,
daz si in schôn wolt bewarn,
unz er ûz dem mer wolt varn.
ein zeichen tet er ir bekant,
sô er wolt varn an daz lant,
daz si in dann ûz fuort,
sô er mit kreften die keten ruort.
dô lobt si im stæte,
daz si daz gern tæte.
in dem mer er dô was
und sach vil wunders durch daz glas,
einen visch sach er für sich gân,
daz sô grôzez nie kein man
bî sînen tagen hêt gesehen,
des muoz ich von schulden jehen.
was daz niht ein grôziu aht?
der visch drî tag und drî naht
gienc hin für daz glas,
dâ er inn verslozzen was,
daz er den zagel nie gesach.
der visch hêt ûf im ein dach
von holz, daz er ûf im truoc,
daz was wunderlîch genuoc.
in der zît dô kom ein man
zuo der frouwen gegân,
der warp umb sie sêre.
er sprach:< ich wil dich mêre
êrn dann alexander.
dû bist ein frou êrbær
und bist schoen unde junc.
tuo von der keten einen sprunc
und var mit mir ze land heim,
ich mach dich frou dâ alein.
alexander hât vil friundinn
zuo dir, edliu küniginn;
des muost dû von mir haben rât
an einer ieslîchen stat.
dar zuo tuon ich dir bekant
beidiu bürg und ouch diu lant.
lâ die keten in daz mer,
sô wirt zerfüert hie sîn her.>
dô sprach diu frou wol getân:
< sol ich im dienstes ab gestân?
des hât er doch verdienet niht.
swaz im leides von mir geschiht,
daz muoz mich immer riuwen.
ô wê mîner triuwen,
sol ich die an im brechen!
waz sol ich an im rechen?
wan er mir dhein leit nie getet.>
der heiden aber mit ir ret
und warp umb sie unz an die zît,
daz si ân allen widerstrît
die keten in daz mer lie;
den heiden si lieplîch zuo ir vie.
dô daz her alexander
vernam, daz die keten swær
bî im in dem mer lac,
dô sach er einen leiden tac.
er gedâht in sînem muot:
wie kum ich ûz dem fluot
mit allen mînen sinnen,
daz ich müg entrinnen?
er gedâht: mir ist oft geseit,
daz in dem mer niht unreincheit
geligen müg, in des meres sant,
ez slach ez ûz an daz lant;
dâ von wil ich mit noeten
mîn katzen hie toeten.
die katzen toett er zehant,
daz bluot streich er an die want.
dar nâch daz mer mit sinne
wart des bluotes inne,
dô sluoc ez in ûz an daz lant.
daz wart manigem dâ bekant.
ûz dem glas ûf der stat
ûf den sant er dô trat.
dô seit er grôziu wunder
daz er allez besunder
hêt gesehen in dem mer;
daz seit er allez sînem her.
daz her im engegen lief.
vil lût, vil vast ez allez rief:
< willikomen, edeler künic hêr,
wir vorhten dînes lebens sêr.>
dâ mit kêrt er zehant
zuo der frouwen ûf den sant
und wolt die ertoetet hân.
dô hêt der heidnisch man
die frouwen schôn gefüert dan,
do er in sach ûz dem glas gân.
dô er der frouwen niht envant,
er sprach:< mir ist daz bekant,
daz ich in dem mer hân gesehen
vil wunders, dese muoz ich jehen.
nû west ich gern die mære,
waz in dem himel wære.
daz wil ich wærlîch
versuochen,> sprach der künic rîch.
dâ mit der künic vest
hiez stîgen zuo einem nest,
dâ lâgen jung grîfen an.
die brâht man dem künig dan
dâ er saz mit sîner krôn.
er sprach:< ziehet mir di grîfen schôn!
ich wil ze himelrîch varn;
den lîp ich dar zuo kan bewarn.>
dô ieglîch grîf fliegend wart,
dô wart niht lenger gespart,
er hiez einen sezzel schôn
bringen und mit sîner krôn
zuo dem sezzel zehant
zwô stark stang, die man vant
und an den sezzel guot
der künic dô vil wol gemuot
hiez binden mit starken îsen.
er sprach:< lât iuch bewîsen:
die grîfen lât hungric sîn
drî tag, daz ist der will mîn.
gêt her und bindet mich schôn!
dar umb gib ich iu ze lôn
silber und daz rôte golt
und bin iu mit triuwen holt.>
dar nâch wart niht vermiten,
ein hirzîn hût wart versniten
ze riemen schôn, als im gezam.
dô saz er gar ân alle scham
ûf den sezzel zehant.
mit den riemen man in bant
in den sezzel dâ ze stunt;
vil wunders wart im dâ von kunt.
zwei âs man an die stangen bant.
die grîfen truoc man dar zehant,
daz was an dem morgen fruo,
und bant die ouch den stangen zuo.
die grîfen wârn hungervar,
des nam der künic wol war:
die stangen er gên himel raht,
dâ von daz âs allez blaht.
dô fuorten in die grîfen schôn
gên dem himelischen trôn.
si fuorten in ûf in den lüften;
dâ mit wolt er güften.
dô er sô hôch kom gevarn
zuo den himelischen scharn,
dô kom zuo im ein stimme,
diu sprach zuo im mit grimme:
< alexander, wâ wil dû hin?
dû hâst nindert rehten sin.
wil dû wider die gotheit
streben, daz wirt dir leit,
dû wirst lîden arbeit
und immer werndez herzenleit.
dâ von sô sag ich dir,
daz solt dû gelouben mir,
in den himel kümt nieman,
wan der ez verdienen kan.
dâ von dîn varn ist mir unmær,
vil tumber alexander.>
dô der künic erhôrt
der stimm zornigiu wort,
dô sprach er vil schôn:
< vil süeziu stimm, daz lôn
wil ich haben von dir,
daz dû mir drât und schier
sagest, wâ ich hin süll varn,
sît ich niht mac zuo der engel scharn.>
diu stimm sprach:< ûf daz ertrîch
solt dû varn sicherlîch
zwâr an disem tag,
für wâr ich dir daz sag,
daz ist dir ân zwîfel guot.>
er sprach:< ich sich niur einen huot
sweben in dem wazzer rîch.>
diu stimm sprach:< dâst daz ertrîch,
daz dû dort sihest sweben,
in dem wazzer an heben.
da solt dû varn ûf mit grôzer nôt,
wil dû niht kiesen den tôt
und vil grôzen smerzen
an lîb und an herzen.
var nider ûf daz ertrîch,
daz rât ich dir sicherlîch.
des solt dû volgen mir,
tuo ez ân zwîfel schier.>
zehant her alexander
begreif die stangen swær
mit angst und mit nôt.
im was vil nâhen der tôt.
er neigt si ûf di erd nider.
dô fuorten in die grîfen wider
her ab ûf daz ertrîch,
daz wizzet sicherlîch.
dô er von himelrîch was komen,
als ir habt vernomen,
dô was er komen von sînem her;
er hêt ez lâzen an dem mer
wol anderhalp hundert mîl,
die hêt er gevarn in einer wîl.
er was ân mâzen kluoc:
die stangen er hinden ab sluoc
unde lie die grîfen varn,
dâ von maht er sich bewarn.
die riemen er dô lôst.
dâ von hêt er keinen trôst,
wie er zuo sînem her bequæm
und si in alle dâ vernæm.
dô kêrt er wald unde velt,
er hêt verlorn sîn gezelt.
daz gewant zert er von dem lîb sîn.
diu armuot wart an im schîn.
diu armuot vast mit im ranc.
er hêt mangen boesen gedanc,
wan er niht an den füezen truoc,
des was sîn gên unsælic genuoc.
sîniu bein bluoten über al.
sîn hût hêt streif âne zal,
wan in diu sunn hêt verbrant.
alsô gienc er durch diu lant.
der hunger tet im grôz nôt:
also waser von unmaht nâhen tôt.
alsô gienc er, daz ist wâr,
völliclîch ein ganzez jâr.
sîn hût was als einem môrn.
man hêt in für einen tôrn,
swâ er in dem lande gie;
im geschach sô wê nie.
alsô gie er durch diu lant.
ze jungst er sîn her vant.
dô er zuo in sô nâhen gie,
ir keiner in dô niht enpfie,
wan in nieman dâ erkant,
des muost er lîden grôz schant.
er sprach:< wie tuot ir herren sô,
sît ir niht mîner künft frô,
daz ich her wider komen bin?>
si sprâchen:< ir sît âne sin.
gêt hin! ir sît ein tôr.
nu ist iuwer hût als ein môr.>
dô sagt er in mit grôzer swær:
< erkennt ir niht alexander,
iuwern künic den rîchen?
daz bin ich sicherlîchen.>
dâ mit ir einer in erkant.
er sprach:< mîn herr über alliu lant
ist er vil sicherlîche,
der edel künic rîche.>
der selb im niuwe kleider sneit
und gap im durch sîn frümcheit
ros, pferd, harnasch guot,
des wart gefreut dô sîn muot.
dar nâch betwanc er alliu lant,
als ich ez geschriben vant,
und dar nâch huop er sich von dem her,
daz dâ lac bî dem mer,
wan ez im gerâten wart,
daz er selb zwelft an die vart
füer und nieman mêre;
daz tet der künic hêre.
er kom zuo einem boume,
des nâmen di sînen goume.
des boumes pflac diu sunne,
dâ von hêt er vil wunne.
dar ûz sô sprach ein stimme
vil lis und niht grimme:
< wâ wil dû hin, künic hêr?
ze land kümst dû nimmer mêr.>
des wart er trûric und unfrô.
zuo dem andern boum kêrt er dô,
des pflac der mân alsô lieht.
als er den boum an siht,
dô sprach er zuo sînem rât:
< der boum der dort ein stât,
dâ mac ein stimm wol inne sîn,
daz ist an sînen esten schîn,
die sint schoen unde breit.>
diu stimm ûz dem boum seit:
< kêr wider, alexander,
dîn rîten daz wirt dir swær.
dû kümst niht wider in dîn lant,
daz ist mir wærlîch wol bekant,
dû lîst ûf dem weg tôt.>
dô kêrt er wider, des gie in nôt.
er sprach ûz grôzem grimme:
< sag mir, süeziu stimme,
wie daz süll an mir geschehen.>
si sprach:< daz wil ich dir verjehen:
dir wirt vergeben mit swær
von dînem næhsten kamrær.>
vil flîziclîch er sie dô bat
under dem boum an der stat,
daz si im sagt die mær,
welicher man ez under in wær.
si sprach:< des ensag ich niht,
von wem dir ditz leit geschiht.>
dâ mit kêrt der künic guot
von dannen mit trûrigen muot
zuo dem her, dâ ez lac.
er hêt manigen leidigen tac.
mit dem her fuor er von dan.
vil smerzen, siechtuom er gewan,
wan in twanc grôziu nôt.
er lac dâ ân zwîvel tôt:
sîn næhster kamrære
tet im den tôt mit swære;
mit gift tet er im daz leit,
als im diu stimm hêt geseit.
dô rîchsent alexander für wâr
gelîch vier und zweinzic jâr.
ich wil iu ouch tuon bekant,
daz in syria dem lant
was ein künic gewalticlîch.
der selb was ân mâzen rîch,
teulucus sîn name hiez.
vil mangen er von dem leben stiez,
der in sînem lande saz;
vil lützel geloubt man im daz.
dô tet er in die mær bekant,
swer in botschaft wart gesant
zuo im und sagt im daz mær,
daz sînem herzen was swær,
den hiez er toeten an der stat
unde schuof daz îlen drât.
ze einen zîten lac sîn sun tôt;
dô gewan angst und nôt
sîn muoter, diu in hêt getragen,
diu begund weinen unde klagen.
zuo einer juncfroun sprach si ze stunt:
< ginc, tuo ez dînem herren kunt,
daz sîn sun mit grôzer nôt
ist in mîner schôz tôt.>
diu juncfrou was klâr,
ir wengel rôsenvar,
ir hâr als die sîden lieht,
ich wæn, ez nimmer mêr geschiht.
also jæmerlîch gie si dan
hin für den herren stân.
si sprach:< lieber herr mîn,
wolt ir niht zornic sîn,
ich sagt iu hie mære,
liezt ir iuwer swære.>
er sprach baldiclîch:< nû sprich,
war umb hâst dû beswært mich?>
si sprach:< mîn juncherr ist tôt
in mîner frouwen schôz mit nôt.>
dô ruoft er sînen knehten dar,
der stuont vor im ein michel schar.
er sprach:< gebt ir daz botenbrôt
hie ze stet mit grôzer nôt,
alsô daz daz houbt ir
werd ab geslagen schier.>
daz wart dô schier getân,
des maht man niht understân.
dar nâch stuont ez unlanc,
unz ein grôz menig dranc
in sîn lant bî den jârn,
wan si sîn vînt wârn.
dâ von geschach roup und brant
über alliu sîniu lant.
si wârn im leide geste.
sîn knapp der niht enweste
des zornigen küniges muot,
der saz ûf ein ros guot
und reit bald dâ er sach stân
den vil grimmigen man.
er sprach:< herr in dîn lant
ist komen roup unde brant.
die vînt vâhent wîp und kint
und füerent hin schâf und rint.>
diu red wart dem künig swær.
er sprach:< dû rehter trugnær,
dû solt der red geniezen niht.>
den êrsten knappen den er siht
und dar zuo wol zwelf man
hiez er von der bürg gân,
in füeren gewalticlîch.
er hiez im sicherlîch
daz houbt slân von dem lîb sîn.
er tet im sînen zorn schîn.
dâ daz allez wart getân,
do begunden rîten unde gân
die vînt für die burc her.
nieman sazt sich ze wer:
sîn getorst nieman gesagen,
daz man die vînt sach tragen
leiter ân mâzen lanc;
an die burc man si swanc,
und stigen williclîch dar in,
daz wart des küniges ungewin.
dâ mit die sînen alle
giengen für mit schalle:
si sprâchen:< kûnic alsô rîch,
getar man noch bescheidenlîch
dir ditz mær sagen,
daz man dîn houbt sol tragen
von dir in den burcgraben?
wil dû ez für die wârheit haben?>
dô wart der künic vil unfrô.
zuo den sînen sprach er dô:
< von wiu ist daz mære
entsprungen? dâst mir swære.>
si sprâchen:< herr unverzeit,
dû sihest iezunt die wârheit,
die vînt zuo dir her în gân.>
dô sprach der künic wol getân:
< ôwê mîner swære!
ich hoer nû leidiu mære,>
sprach der künic bermclîch,
< mîn lîp und mîn künicrîch,
daz ist mir allez samt entseit;
ich sich nû leider die wârheit.>
den künic si dô viengen.
mit im si froelîch giengen
oben ûf die brucke;
man leit in an den rucke
und sluoc im daz houbt ab,
des hêt sîn lîp kleine hab.
nâch dem rîchset alsus
ein künic hiez antiochus,
der stiftet ze antioch die stat,
als in sîn will bat,
und rîchset dâ vil schône
und truoc aldâ die krône. hie hebent sich die priester an, die dem volk vor wârn vor gotes geburt unz daz got geborn wart: aaron, eleazar, finees, abisue, bocci, ozi, zacharias, maraioth, amarias, achitob, sadoch. dô david rîchsenet, dô wârn die priester under im und verrihten daz volc in der zît: achimaas, azarias, achitob, sadoch, johanna, azachias, amarias, achitob, mosella, azarias. ditz sint die alle.
dar nâch ein künic ze rôm saz,
der was genant ezechias.
nâch den priestern rîchset er;
er was ouch niht ze hêr,
des was er got ein lieber man.
einen engel sant er dan
zuo jesayam dem prophêt,
wan er in selber liep hêt.
er sprach:< lieber engel hêr,
sage jesayam, daz er
gê zuo ezechiam
und red mit im ân alle scham,
daz er sich füder, er süll sterben
und an dem lîb verderben,
des müg sîn kein rât;
lâz in riuwen sîn missetât,
daz ist im an der sêl guot,
ob ich gên im werd ungemuot.>
zehant her ysayas
tet daz got liep was:
der gie zuo dem künig hêr,
wan er vorht got vil sêr:
die botschaft sant er im zehant.
er sprach:< herr über daz lant,
dû solt dich dar nâch kêren,
got wil dîner êren
niht mêr ûf dem ertrîch,
dû muost sterben sicherlîch.>
zehant der künic siech wart,
dô im diu botschaft kunt wart;
im wart ein bett bereit.
als man von im für wâr seit,
er kêrt sich umb zuo der want,
er sprach:< got, süezer heilant,
süln mîn tag alsô zergân
unde muoz mîn leben lân,
sô weiz ich wol, daz dîn gewalt
gêt über daz ertrîch manicvalt.
nû solt dû dich, herr, erbarmen
über mînen lîp vil armen
und gedenk, herr, dar an,
daz mir nieman gehelfen kan,
unde lâz, herr, dînen zorn,
daz mîn leben iht sî verlorn.
dû bist, herr, der vater mîn.
nieman mac mir helfent sîn,
wan dû bist der helfær;
nû ring mir, herr, mîn swær.>
also bat er sunder tougen
mit sînen nazzen ougen,
wan er weinen begund.
alle wîs als er kund
bat er die gotheit sêre,
unz got der vil hêre
erhôrt sîn gebet.
den engel sant er dô ze stet
aber zuo ysayam.
er sprach:< dem künig âne scham
sage, got hab erhoert sîn riezen,
sîn wazzer sach er fliezen
von sînen ougen hin ze tal;
nû sag im ân allen schal,
er süll noch fünfzehen jâr leben,
diu hab im got zuo gegeben.>
dâ mit gie ysayas
zuo dem künig ezechias.
er sprach:< gehab dich wol, lieber man,
got wil dich lenger leben lân.
er hât dir geben zuo dînen tagen,
daz ich dir wil für wâr sagen,
fünfzehen jâr, daz ist wâr,
diu hât er dir gegeben gar.>
dô der künic erhôrt
des wîssagen wort,
dô was er frô und wart gesunt,
dô im wart diu botschaft kunt.
dar nâch gewan er rîchtuom und guot,
des wart er vil wolgemuot,
und rîchset fünfzehen jâr,
als im der wîssag sagt für wâr.
dar nâch rîchset ein künic sus,
der hiez mit namen künic atus,
der was ein gewaltic man,
als ich vor mir gehoert hân.
er hêt ein schoen kindelîn,
daz im niht lieber moht gesîn,
daz hêt er bî der küniginn,
er hêt ez liep in sînem sinn.
eines tages wolt er manicvalt
rîten birsen in den walt,
und jagt dâ hirz und rêch vil,
dâ mit sô hêt er dâ sîn spil.
des wâs er vrô und wol gemuot
und beleip ûf den âbent guot.
dâ wart im diu spîs bereit
vil wunderlîch, als man seit.
dô si dâ gesâzen,
getrunken unde gâzen,
dô sach er ûf an daz gestirn.
er sprach:< ich enpfind an dem hirn
und sich daz von der wârheit wol,
daz ein kint von mir komen sol,
daz wirt gewalticlîch
in dem künicrîch;
im mac kein gewalt vor gestân.>
dô sagt zehant sîn dienstman:
< ich hân gesehen ein schoen meit,
diu sol dir sîn hie bereit,
diu ist vil êrbære.
diser mülnaere
der ist ir vater,
alsô wîzer unde sater.
mit der solt dû dînen willen hân.>
daz wart der magt kunt getân.
die wîset man im ze lôn
in einen stadel schôn.
dô stuont ez unlanger,
eines kindes wart si swanger.
si was geheizen pilâ,
daz las ich an dem buoch sâ.
dô si daz kint nâch frouwen reht
getruoc, zwâr ez was ein kneht.
dem kind was diu frouwe holt.
si sprach, wie man ez nennen solt.
dô sprach der mülnær,
der guot und der êrbær:
< sît sîn muoter heizet pilâ,
dâ bî sîn vater iesâ
ist geheizen atus,
dâ von sol ez pylatus
heizen hie an diser stat,
wan ez die namen beid hât
nâch dem vater und der muoter sîn.>
dô wart der nam dem kind schîn.
der künic sant dô nach im,
daz dûht die muoter ein gewin.
man zôch in schôn unz an sîn stat,
wan ez der künic ziehen bat,
unz dem kinde wart gezalt,
ez wær sicher zwelf jâr alt.
dô lief des küniges kint zwâr
ûf dem hof offenbâr,
daz er bî der küniginne
hêt, die er solt minnen.
mit dem kind lief alsus
stæt daz kint pylatus.
eines tages daz geschach,
daz des küniges kint sprach:
< dû solt dich niht gelîchen mir!
zwâr und wærn dîner vier,
die wurden mir niht gelîch
hie in disem künicrîch.>
dô wart pylato zorn.
er sprach:< ich bin als wol geborn
als dû! ich bin des küniges kint!>
< ich mach dich an den ougen blint,>
sprach daz reht kint zehant,
< nû ist daz vil wol bekant,
daz dû mîn kneht soldest wesen;
ich lâz dich nimmer genesen.>
nû sült ir hoern, wie ez ergie:
pylatum er bî dem hâr gevie
und rouft in alsô sêre.
er sprach:< dû solt niht mêre
dich mit mir bewerren hie.>
pilatus dô ein mezzer gevie
und stach des küniges kint ze tôt,
des kom er sît in grôze nôt.
der künic hiez pylatum vâhen.
er sprach:< ich wil in hâhen;
er muoz tôt ligen hie ze stet,>
alsô der künic ûz zorn ret.
dâ mit ein alter heiden sprach:
< dû wil dir grôzen ungemach
prüeven von des kindes tôt.
dû klagest sêr, des gêt dich nôt,
dû hâst vil herzensêr,
doch wirt dîner klag mêr,
ich mein, ir wirt zwir als vil,
ist daz dû niht erwinden wil
dîner klag mit grôzen noeten.
wil dû pylatum toeten,
sô hâst dû beidenthalben verlorn:
dû solt twingen dînen zorn.>
atus gedâht im drât:
ich wæn, ez wær ein missetât,
ob ich toett mit angst in nuo;
ich lâz in leben unz morgen fruo.
in der naht er im gedâht:
ich wil in senden bî der naht
in einen wert wol getân,
dâ muoz er wilder inne gân
und muoz dâ lîden grôze nôt
umb mînes lieben kindes tôt.
diu red ist âne lougen:
er sol mir under mîn ougen
wærlîch nimmer mêr komen,
ich hân niht tugent von im vernomen.
dar nâch dô er die naht erkant,
inc einen wert er in sant
und wânt, er wær sîn worden ân.
dô kom ein man zuo im gegân
der was ein wildenære,
dem was sîn klagen swære,
daz pylatus dâ tet.
gegen im er zühticlîchen ret:
< gehab dich wol, liebz kindelîn,
ich muoz zwâr dîn vater sîn.>
er wîst ez schôn in sînen gemach.
vil wol im dâ von im geschach.
er hiez ez nemen des wildes war
manigen tac unde jâr,
unz sîn vater atus
starp in sînem rîch alsus.
dar nâch huop sich roup und brant.
mit unfrid stuont daz lant,
wan ir einer niht den andern lie:
mit roub ir ieslîcher umbe gie.
sich huop ein michel werren,
wan si hêten niht herren,
des muost daz lant den liuten leiden.
dô sprach ein alter heiden:
< wir leben zwâr hie niht wol,
daz lant ist bôsheit vol.
des ist daz leben uns enwiht.
hieten wir ein herrn, sô wær sîn niht.>
alsô sprach der grîs man:
< ez enmöht anders niht ergân,
ich riet gern, ob wir funden sus
mînes herren sun pylatus,
der ist doch mînes herren kint.
die liut die in dem land sint,
die wærn im billîch undertân,
sît wir niht einen herren hân.>
der rât begund in allen
vil reht wol gevallen.
dar nâch santen si zehant
in ein insel, in ein lant,
unz si pylatum funden.
si fuorten in ze den stunden
und swuoren im dô alle.
ir herr wart er mit schalle.
bî in hêt er guoten gemach,
unz er ein swert durch sich stach.
daz was von sîner veicheit,
daz er den tôt alsô leit
und im selber tet den tôt,
dâ von leit er grôze nôt.
nû mac ich lenger niht verdagen,
ich müez iu von rôm sagen,
wie ir gewalt gewîtet wart
von der vichhirten zuovart.
hie dishalb mers was dannoch niht,
daz was ein wunderlîch geschiht
wan walt unde wazzer zwâr
und kein lant noch stat gar
was gebouwen in dem rîch,
daz wizzet sicherlîch.
ich hân ouch daz wol vernomen,
daz zuo dem wald ein wîp was komen,
diu het zwei kleiniu kindelîn,
diu niht schoener mohten sîn.
diu liez si ligen in dem walde.
von in îlt si balde.
daz tet si vor armuot.
si hêt in ze tuon kein guot,
wan si was des guotes bar,
des îlt si von in zwâr.
si gie von in ân schuoch.
si hêt niht umb sich dan ein tuoch,
umb diu kint geswungen.
alsô was in gelungen.
daz geschuof got der guot,
der getriu, der wol gemuot:
der wilden wolf kômen dar
und nâmen der kindel war
und truogen si an die stat,
dâ rôm sît gebouwen wart.
dâ wârn herter nâhen bî,
die wârn dâ gewaltes vrî.
etslîcher hêt ein rint
brâht über mer und sîniu kint,
etlîcher het schâf ein michel teil,
der selb hêt dester groezer heil.
ir wârn vil und genuoc.
dô der wolf daz kint truoc
zuo in, ez weinen began.
under in sprach ein wîser man:
< wir süllen besehen, waz hie sî.
ich wæn, uns sî ein kint bî.>
der wolf diu kint von im leit
und flôch dâ mit kündicheit.
dâ mit der vichhirten schar
giengen und nâmen der kindel war.
dâ funden si diu kleinen kint.
der ein sprach:< ich niht erwint,
ich well diu kindel ziehen.
von in wil ich niht fliehen.>
der kindel er sich underwant,
wan in sîn unser herr ermant.
diu kint zôch er, daz was reht.
si wurden zwên schoen kneht.
ze einen zîten daz geschach,
ein herter wider den andern sprach:
< wellen wir erwenden werren,
sô nemen einen herren;
den süllen wîr uns setzen,
der uns bôsheit möht letzen,
wan er sol êr under uns begên,
sô möht uns frümcheit ûf stên.>
der rât begund in allen
vil reht wol gevallen.
dô sprach under in ein man:
< welt ir mîm rât sîn undertân,
so rât ich iu, daz wir romolum
nemen ze herren, der ist frum,
wan er ist ein frum man,
des süln wir im wesen undertân.>
des volgten si al dâ ze stet,
als er gegen in hêt geret.
si bâten in dô alle
mit vil grôzem schalle
und nâmen in ze herren,
daz er in want werren.
dar nâch eins nahtes spâte
wurden si ze râte,
daz si næmen einen pfluoc
und ouch ohsen dar în genuoc,
und swenn der pfluoc die furch vienc
und von im selber în gienc,
daz selb solde sîn ir stat,
und swer über der furch pfat
kæm, der solt niht sîn frum,
man füeret in für romolum
und benæm im dâ sîn leben;
ez wurd im nimmer vergeben.
daz selb wart schier getân.
den pfluoc, di ohsen man gewan.
dar nâch ze einen zîten
wolt remus ûz rîten
mit hunden an ein gejeit
zwâr durch sîn höbscheit.
dâ vant er einen hirz stân.
dâ hetzet er die hunt an,
und begunden nâch im gâhen;
den hirz wolt er vâhen.
dô kêrt er snelliclîch
zuo in in die stat rîch.
er hêt des botes vergezzen,
des wart im leit gemezzen,
wan er rant nâch mit werdicheit
über die furch, daz wart im leit,
wan ez den liuten wart zorn.
si sagten, er wær verlorn,
< der begangen hât die missetât,
wan ez mîn herr verboten hât.>
remum si dâ viengen.
für ir herren si dô giengen.
remus mit in dannen gie.
er sprach:< war umb oder wie
habt ir mîn bot übergân?
ir müezt wærlîch daz houbt lân.>
dô antwurt dô her remus:
< bruoder mîn, daz wær umb sus:
des gebotes het ich vergezzen gar.>
< des müezt ir werden tôtvar,>
sprach sîn bruoder romulus;
< den tôt müezt ir lîden sus.>
er hiez dâ an der stat
sîn houbt ab slahen drât.
dô vorhten arm unde rîch
sînen zorn eislîch;
daz er dem bruoder hêt getân,
des muosten si in vorhten stân.
der selb gar gewaltic man,
dem wurden si gar undertân.
diu stat wart grôz unde guot.
bî eines wazzers fluot
lac diu stat schôn dâ,
daz wazzer hiez abulâ;
dar nâch diu stat hiez,
den namen er dem wazzer liez.
ich wil iu den nennen,
daz ir in müget erkennen,
der ze dem êrsten rîchsen began
in der stat wol getân.
ich hân in ouch vor genant,
dâ von ist er iu wol bekant.
der selb sîn friunt dar in
zuo im sazt, daz was sîn sin.
dâ von sîn her sich mêrte,
dô er sîn mâg kêrte
zuo im in die stat guot.
dâ von gefreuwet wart sîn muot.
des moht wider in dhein man,
wan er vil grôz êr gewan.
dâ von gewan diu grôz stat
den namen, als si in hiut hât,
daz man sie heizt vil schône
romulo ze lône,
wan si rôme wart genant;
den namen man nâch im vant.
dar nâch rîchsen began
ein gewaltiger man,
des nam hiez tyberius.
ze rôm rîchset er alsus
vil gar gewalticlîch.
er betwanc ze rôm diu rîch.
ich enweiz niht, wie ez dar nâch kam,
daz er sîn ende nam
in dem wazzer abulâ.
dô wart daz wazzer nâch im dâ
genant, nâch tyberiô.
des selben wâren roemer vrô.
ez wart tyberis genant,
als ez noch hiut ist bekant.
ze diutsch heizt daz wazzer sus
diu tîver nâch tyberius,
wan er zwâr dar inne ertranc.
ich weiz niht, ob ez ân sînen danc
geschæch oder mit dem willen sîn,
daz ist mir noch niht worden schîn.
dar nâch gewunnen di roemer dâ
einen herren der hiez nimiâ.
dar nâch gewunnen si sus
einen, der was genant ponpejus.
tarquinijus der dritte hiez,
vil wunders er ze rom liez,
die drî wurden ir herren dâ,
unz si betwanc der tôt iesâ,
daz si tôt lâgen.
daz was leit irn mâgen.
bî in gewan rôm michel êr.
daz was manges herzen sêr,
die man hinz rôm betwanc,
wan ez geschach ân iren danc,
daz si dâ muosten dingen,
ze rôm irn zins bringen.
ez betwungen die roemaer
ze den zîten dô mit swær
ysrahelische diet,
als ez dô ir gewalt riet.
si gewunnen manic lant,
als uns hiut ist bekant.
dar nâch die roemer wurden ze rât
beidiu fruo unde spât,
wie si ir lop gemêrten -
und ouch ir stat êrten -,
dar zuo ir râtgeben sicherlîch.
des wurden arm unde rîch
alle samt in ein,
si wurden alle gemein,
ez wær der stat, den liuten guot;
sô reten si ûz einem muot.
si jâhen, ez wær ein wîser sin.
zwên und sibenzic nâmen si ûz in,
die irs râtes pflâgen
dar nâch bî iren tagen.
nû wil ich iuch bescheiden:
die roemer wâren heiden,
wan si wârn niht kristen.
si jâhen, si solden fristen
ir abgot vor leid und ungemach;
alsô ir ieglîcher jach.
die râtgeben erdâhten frömder sit,
dâ si ir abgot êrten mit
in der wochen siben tag,
alsô ist des buoches sag.
ez dûht si ein guot sin.
die râtgeben gebuten in,
daz si an dem êrsten tag
nâch irer lêr und nâch irr sag
den suntac êrten
und daz si ir gemüet kêrten
gegen dem suntag, er wær ir got,
und daz si leisten sîn gebot;
daz si hiezen machen
mit seltsænen sachen
ein rat, daz wær veste
von glas, daz aller beste,
daz kein ouge hêt gesehen,
daz man im müest der wârheit jehen.
zehant daz rat bereitet wart.
daz wart niht lenger gespart,
si triben ez ûf den strâzen hin;
daz dûht si ein guot sin
bî den selben jâren,
wan si heiden wâren.
si triben ez ûz umb die stat,
allez schôn daz selb rat.
si triben ez ûf der strâz hin,
daz dûht si ein guot sin.
und swann diu sunn dar durch schein,
er wær michel oder klein,
der under daz selb rat kam
und von der sunnen daz vernam,
daz si in durch daz glas an schein,
der selb dûht sich vil rein
unde was des schînes vrô
und lobt daz selb abgot dô.
des mântags dar nâch
gar ein seltsæn dinc geschach:
dô giengen diu ungemeilten kint,
diu under siben jâren sint,
der ieglîchz truoc ein lieht schôn.
daz tâten si irm got ze lôn.
ir got was des mânes schîn.
si êrten in und wolden sîn
vil gar an der sêl genesen,
des wolden si gewis wesen.
diu alten kint bî zwelf jârn
diu sach man mit in varn;
diu hêten einen sundern got.
zwâr daz was des tiufels spot.
diu selben êrten ein abgot dô,
daz was genant apollô
von den kinden, daz was vil grôz.
ir freude si des niht verdrôz,
ez truoc ieslîchz in der hant,
als ich ez geschriben vant,
ein lieht, daz was ir aller sit,
dâ êrten si ir abgot mit.
ich kan iu wærlîch niht verdagen,
den dritten tac wil ich iu sagen,
der ist der eritac genant,
den roemern was er wol erkant.
welîchen got si loben solden,
ob si in êren wolden,
den rittern wart er ûz genant
und den liuten wol bekant,
die harnasch geleisten mohten
und zuo harnasch tohten:
die muosten loben einen got
mit êren gar sunder spot.
der selb mars was genant
und in ze abgot ûz erkant.
dem muosten si ir opfer legen
und sîn ze abgot schôn pflegen.
der vierd tac diu mitwoch hiez,
den man niht under wegen liez;
den êrten koufliute.
si giengen sam die briute.
die leiten ir opfer schôn
einem got der hêt ein guldîn krôn.
der selb hiez mercurius,
pfaffen, heiden nennent in sus.
des wârn si von herzen vrô.
si opferten mercuriô.
samît, purpur und zendâl
opferten si im über al.
ez wart ouch ein markt wît
geleit zuo der hôchzît
an dem miktentag dâ ze stet;
wan man nie dheinen het
vor der hôchzît gesehen,
des muoz ich von schulden jehen.
des muosten di koufliut dô
êren hern mercuriô.
des pfinztags kômen gelîche
arm unde rîche
und opferten wîrouch und golt
einem got, dem wârn si holt;
der was geheizen jupiter.
si jâhen, er liez si niht in swær,
swâ si wolden hin varn
hinnen für bî iren jârn.
nû merket des buoches sag:
zwâr an dem frîtag
dô hêten roemær einen sit,
der volget in gern mit:
an dem tag sô wurdens lût:
swer under in wolt haben ein brût,
der kom zuo einem hûs gegân.
dâ vant er wunniclîchen stân
wîp unde megedîn.
bî swelher er dô wolt sîn,
diu gie wunniclîchen dan
und umbevie den selben man
mit blanken armen, als si wolt.
zehant huop sich der minne solt,
wan si hêt sîn niht schant.
swelich er vie bî der hant,
die wîst er snell unde drât
in irer liehten wât
und leit sie an ein bett schôn.
zwâr daz was der minne lôn.
vater und muoter dick jach,
sô si ir tohter minnen sach:
< wol mich, daz ich daz kint ie
gewan, daz man hie umbevie,
ein sô wol gezogner man!
der êrn ich nieman sô wol gan
sô mînem kind alein.
ich sach im ûf diu bein
heben alsô schône
dem abgot ze lône.>
swer under in minnen kund
oder minnen begund,
ez wær wîp oder man,
diu kômen in daz hûs gegân.
daz hûs daz hiez rotundâ,
ze rôm siht man ez hiut dâ.
daz selb hûs was schôn bereit,
als uns daz buoch hât geseit.
zwei hundert bett oder mêr
wâren in dem hûs hêr,
als ez hiut ze rôm stât,
wan ez sît bonifacjus hât
gewîhet alsô hêre
in aller heiligen êre.
die heiden heten geopfert sus
ir got, der hiez frou venus.
dâ was den jungen wol mit.
daz was des frîtages sit.
nû lâz wir alle rede ligen.
nû êret man all heiligen
in dem selben hûs guot.
niht bôsheit man dar inne tuot.
des samztags was ze rôm sit,
der volget in all vart mit:
als si ir opfer leiten sus
einem abgot, hiez saturnus,
swes ieglîch roemer im gedâht,
daz opfer er im dô brâht,
daz dô hiez saturnus.
einer brâht im golt sus,
der ander edel gesteine.
daz nâmen dô die gemeine,
die des opfers pflâgen;
die begund des niht betrâgen,
die nâmen augustiner,
dar zuo die kleinen berner.
gürtel unde hârbant,
swaz man dâ ze opfer vant,
daz opferten si gemein,
ez wær grôz oder klein.
ûf einem stein mermelîn
muost daz opfer ligent sîn.
dar nâch ein künic ze rôm was,
der was geheizen focas.
vil wunders er dâ begie.
ich kan niht wol wizzen, wie
er dar oder wann er kæm,
unde dâ sîn ende næm,
wan einez ist mir von im geseit
für die ganzen wârheit,
daz ein heiden bî sîner zît
kom ûf den markt wît
und hêt veil einen knappen sus,
des name hiez eraclius.
der knapp was aller wîsheit vol,
daz west man für die wârheit wol.
wie er dem heiden wær zuo komen,
des hân ich von im niht vernomen,
wan daz der heiden in hêt veil;
daz kom im sît ze grôzem heil.
der künic het einen schaffær,
der was getriu und êrbær;
der reit an den markt guot,
als in dô lêrt sîn muot.
daz kom dem künc ze heile:
eraclius was veile.
der schaffær liez sich niht betrâgen,
den heiden begund er vrâgen,
wie er den man geben wolt
und wie er in koufen solt.
er sprach:< ich gib in umb hundert marc,
wan er ist ân mâzen karc.>
dô sprach der schaffære:
< der kouf ist mir ze swære,
ir welt mir dan gunnen,
daz ich hoere, waz er kunne.>
dô sprach eraclius zehant:
< herr, ich tuon iu bekant
daz ich in mînem herzen hân,
ob mir sîn hie der heiden gan.
mîn kunt is niht kleine:
ich kan ein ieglîch gesteine
gesehen, waz ez kreft hât
und wie ez ze lob stât.
saphir unde jôchant,
die sint mir all wol bekant,
und dar zuo gemeine
allez edel gesteine;
waz kraft ir ieglîchez hât,
daz kan ich besehen drât.
dar zuo kan ich mêre:
ez ist dhein frou sô hêre,
oder si sî arm getân,
swenn ich zuo ir gân,
ich seh an ir varb wol,
ob si stæt belîben sol,
oder ob si hât ein kranken muot:
daz kan ich, lieber herre guot
ich kan ez sicherlîche
vinden an in gelîche.
dar nâch wil ich iu mêr sagen:
ein kunst muoz ich stæt tragen,
des kan ich niht vergezzen,
diu ist mit lieb besezzen
stæt in mînem muot:
daz dhein ros ist sô guot,
ich kunn an im ersehen wol,
swaz guoter tugend ez haben sol,
oder ob ez ist untugenthaft;
daz sich ich wol an sîner kraft.
louft ez snell unde drât,
daz kan ich fruo unde spât
vil reht an dem ros sehen;
alsô kan ich ir tugend spehen.
die künst alle drî
sint mir wærlîch bî.
als ich iu wil bescheiden,
ich lernt ez bî den heiden,
die dâ heizen sternsehær;
dâ lernt ich die kunst swær.>
der schaffær sprach zehant:
< mînem herrn tuon ichz bekant;
der læt den kouf niht under wegen,
er heizet dîn schôn pflegen.>
dem künig tet er ez bekant.
< kouf in, ich nim in für ein lant,>
alsô sprach her focas.
des koufes er gar frô was.
der schaffær kouft in zehant
und nam in schôn an die hant.
für den künic er dô gie,
der herr in schôn enpfie.
er sprach:< lâz mich dîn kunst sehen,
ob ich sie von dir kunn spehen.>
er hiez im stein vil und genuoc
für in tragen.< bistû sô kluoc,
daz dû mir sagst an diser frist,
war zuo ieglîcher nütz ist?>
die stein eraclius nam.
er sagt im dô âne scham,
waz kraft hêt ieglîcher stein,
er wær grôz oder klein.
des was der künic frô.
er fuort in ûf den markt dô
ze rôm in der grôzen stat.
vil vlîzeclîch er in dô bat,
daz er im ein ros erkant -
des bat er in unde mant -,
daz drât lief unde snelliclîch
und wol zæm einem künig rîch.
für in zôch man mit schoenheit
manic schoen ros gemeit.
der künic sprach:< welhez sol ich nemen,
daz mînen êrn müg gezemen?
daz tuon ich gern nâch dînem rât.>
er sprach:< der vol der dort stât,
dem wirt nicht gelîche
über alliu künicrîche,
heizest dû sîn pflegen schôn.
er zimet wol dîner krôn.
er hât niht vlôzgallen.
er muoz dir wol gevallen.>
der künic dô des niht enliez,
den voln er dô koufen hiez.
er wart der best den man vant.
der künic hiet niht ein lant
genomen für den voln guot.
er hêt in stæt in sîner huot.
des was er herzenlîchen frô,
daz er hêt disen volen dô.
er sprach:< vil lieber eraclius,
nû hâst dû mir gezeiget sus
ros und edel gesteine:
die wârheit gemeine
hân ich an dir wol gesehen.
dû solt mir reht spehen
einen gar volkomen lîp;
ich hân niht ein êlîch wîp.>
dô sprach eraclius der kneht:
< ich kan iu bescheiden reht
ein wîp nâch iuwerm willen gar,
lâzet ir mich ir reht nemen war.
geschech iu dar an immer iht,
sô lât mich sîn geniezen niht.>
zehant der künic sant
wîten in diu lant
unde hiez den liuten sagen,
swer niu kleider wolt tragen,
daz der kæm zuo der hôchzît.
daz seit man in den landen wît,
daz er wolt haben wirtschaft.
dar kômen der liut ein michel kraft.
herzogen, grâven, dienstman,
die kômen zuo der wirtschaft dan,
und dar zuo alliu schoeniu wîp,
diu heten gebrîset iren lîp.
zuo der werden hôchzeît
hêtens sich schôn an geleit.
ir wârn dar zuo vil bekomen,
daz ich daz von in hân vernomen,
daz drî grôz palas
von frouwen alsô vol was.
in einem sâzen fürstinn,
in dem andern burgerinn,
in dem dritten ritters wîp;
si hêten êrlîchen lîp.
da was in dem hof gesezzen
allez daz wolt ezzen,
ez wær wîp oder man,
daz zuo der hôchzît wolt gân.
dô vie der künic eraclium
bî der hant.< dîn wîstuom
der sol sich hie erzeigen.
weist dû, daz dû mîn eigen
bist? lâ schînen dînen wîstuom starc;
ich kouft dich umb hundert marc.
swie daz selb mîn guot sî,
gewer mich hier an - und bis frî! -
daz mir werd ein reinez wîp,
diu wirt mir liep alsam mîn lîp;
diu sî arm oder rîch,
triuwen ich ir niht entswîch!>
eraclius antwurt dô:
< herre, dû solt wesen frô.
ich merk dir ûz ein meit,
diu rein ist und unverzeit.>
dâ mit er in den palast gie -
der künic in bî der hend vie -,
dâ die fürstinne
wârn gemein inne.
er sprach:< ich sich dheinen lîp,
der dir zæm zuo einem wîp.>
zehant dô gie er schouwen
zuo den andern frouwen,
dâ dienstman und ritters wîp
hêten wol gezierten lîp.
der künic sprach:< nû nim für vol,
ob dir ieman gevall wol.
sint die hinn niht stæte?>
< etlîch, der sie bæte,
diu bræch ir zuht gern:
einen man möht si gewern,
der ir möht gedienen vil,
der sie umb minn biten wil.
dâ von ist etlîch frou guot
rein und stæt an irem muot,
ob man sie iht bæte,
daz si ez gern tæte.>
in daz drit palast er in bat
gên, daz geschach drât.
der künic sprach:< traht mit sinn,
ist iht juncfroun hie inn,
diu stæt an mir belîb hie?>
in dem palast er umbe gie
und schouwet sicherlîche
die frouwen dâ gelîche.
er sprach:< ich sich nieman hie.>
der künic in bî der hend vie
und wîst in in den hof zehant,
dâ er daz volc gemein vant.
er sprach:< nû sich mit sinne,
ist indert keiniu hinne,
diu mir ze wîb gezaem
und die ich mit êren næm?>
do begund er umbe schouwen:
dâ sach er ein juncfrouwen.
er sprach:< ich sich dort ein,
diu wær kiusch unde rein
und wær reht wol getân,
der sie wolt nâch êren hân.
ich sag iu, lieber herr guot,
der sie haben wil in huot,
so behaltet si nicht ir stæt,
wan si dann missetæt.
wil aber man sie ân huot lân,
sô mac ir nimmer missegân,
wan si behalt ir kiuscheit.
daz sî dir, herr, vor geseit.>
dô sprach der herr wol getân:
< sol ich daz ûf dir hân,
daz si belîb stæte
und nimmer missetæte,
sô nim ich di maget zwâr,
swie halt ich an ir gevar.>
dô sprach eraclius zehant:
< des sî mîn houbt dîn pfant,
wil dû sie niht in huot hân,
sô mac dir nimmer missegân.
wil dû ir aber hüeten,
so beginnet ir herz wüeten;
si mac dâ von unreht treten,
ob sie ieman hêt gebeten.>
< nein ich!> sprach der künic drât
< zwâr ich gevar nâch dînem rât.
ich wil ir getrouwen wol,
sît si ist reiner kiusch vol.>
zehant man der junkfrouwen truoc
kleider, diu wârn rîch genuoc,
als einer küniginne zam.
diu kleider si sich an nam.
dô wart si ein schoeniu meit,
daz man dâ wunder von ir seit.
die frouwen nâmens mît gewalt
und lêrtens tugend manicvalt,
und wîst man sie lîs und niht drât
ûz einer kemenât,
dâ hêt man sie inn an geleit.
zwâr an der selben zeît
bat der künic die fürsten gân
und die frouwen wol getân,
dienstman unde ritter,
knappen unde burgær:
die muosten dâ gemein sîn.
der künic sprach:< lieben friunt mîn,
ir sît zuo mir komen her
niht umb sust,> sprach er.
< ich wil ein wîp mit sinn
nemen, dâ bî ich gewinn
erben, diu ist wol getân.>
dô sprach wîp unde man
alle gelîche,
arm unde rîche:
< herr, daz dunket uns guot,
von ir wert ir wol gemuot.>
man wîset sie an einen rinc.
nû hoert des küniges teidinc,
wie er gegen den herren ret!
er sprach:< gebt mir sie hie ze stet,
wan ich wil sie gern nemen,
ze êren kan si mir gezemen.>
dô gap man sie im wunniclîch.
si wârn beidiu freudenrîch.
dô sie der künic hêt ein jâr,
dô wart si im sô liep gar,
daz er ir hiez mit huot pflegen
und liez alz dinc under wegen.
er sazt ir sîn swester zuo,
daz si spât unde fruo
hüetet ir schôn vor üppikeit;
daz was der küniginne leit.
dô si die huot ersach,
wider sich selber si dô sprach:
< wil er nû gar an angst sîn?
mich hât daz rein herz mîn
unde mîn reiner muot
mit ganzer stæt baz behuot -
daz ist an mir wol worden schîn -,
baz dann al dîu huote sîn!
sît er mir niht getrouwen wil
vil gar an mînes herzen zil,
sô wil ich besehen, ob sîn huot
im iht grôzen frumen tuot.>
einer naht si in ein venster saz.
als irs leides si vergaz.
dô reit ein junger roemær
für ir hûs âne swær,
da si saz in irem venster schôn
mit irer guldînen krôn.
den gruozt si wunniclîch.
des wart sîn herz freudenrîch,
wan er tac unde naht
an ir minne gedâht.
dar nâch reit er al naht spât
für ir venster für ir kemnât.
si nam sîn tougenlîchen war
und gruozt in minneclîchen dar,
wan si in dô wol erkant,
dâ von sie twanc der minne bant,
daz der knapp freudenrîch
reit für die frouwen wunniclîch.
in betwanc nâch ir der minne nôt,
daz er von minne nâch was tôt.
ouch betwanc ir herz sie nâch im
und ir muot, daz si im
was mit ganzen triuwen bî.
swie doch zwischen in niht red sî
ergangen, doch was si im holt;
er hêt ez niht umb sie verscholt.
dô was si im in ir herz guot
und hêt in stæt in irem muot.
alsô hêt er sie zwâr,
swie si doch was in huot gar.
alsô hêten si ungemach:
sô ie daz ein daz ander sach,
sô was ez nâhen nâch im tôt;
des betwanc si beid der minne nôt.
doch enwest dheinz des andern herze,
daz ez leit von im smerzen.
des wart diu frou minnenwunt.
dô ir der siechtac wart kunt,
dô wânt der künic, si læg tôt;
dô twanc sie niur der minne nôt.
dô diu frou sô siech was,
daz si vor siechtuom kûm genas,
dô kom zuo ir ein kündic wîp,
diu sach ir leben und ir lîp;
si greif ir houbt, hend und diech.
si sprach:< ir sît von minne siech,
daz weiz ich wærlîch für wâr;
iuch twingt diu minn alsô gar.
welt ir iuwern schoenen lîp
verderben hie, vil sælic wîp?
zwâr daz ist unreht getân.
sagt mir, frou, wer ist der man,
nâch dem ir sît minnewunt?
ich mach iuch schier dâ von gesunt.>
daz alt wîp hiez rompheâ.
< wer hât dir gesaget sâ,
daz ich nâch minne füere?
für wâr ich des wol swüere,
swer allen den kreiz erfüer,
nieman sô wîsez erkür.
in roemischem rîche
ist nindert dîn gelîche.
ich wil dir ûf dîn gnâd sagen,
dû solt ez von mir verdagen,
und ist ez von dir wol verdeit,
mîn heimlîch muoz sîn dir geseit.>
dô sprach ez rompheâ:
< ir sült des sîn ân angst sâ,
und wær ez umb tûsent mort,
ich bræht ez nieman an ein ort.>
si sprach:< sô wil ich dir sagen
und wil des vor dir niht verdagen.
ich hân gên dir niht gallen.
mir ist gar vast gevallen
ein junc man in daz herz mîn;
wirt mir der niht, sô muoz ich sîn
immer an freuden tôt.
mir tuot sîn minn sölich nôt,
daz ich nâch verscheiden bin.
sîn lîp benimet mir den sin,
und hât noch nie dhein wort
mit mir geredt an ein ort.>
rompheâ sprach:< frou mîn,
lât iuwer trûren sîn.
ich tuon iuch iurer sorgen frî,
swie grôz iuwer huot sî.>
si sprach:< nû rât, nû lêre,
daz dien ich immer mêre.>
si sprach:< liebe frou mîn,
ir sült von herzen frô sîn.
heizet iuch der mitichen zît
füeren in den markt wît
ûf einem pfert, des nim ich goum.
heizet iuch füeren bî dem zoum
für mîn hûs, dâ ich inne
wasch unde spinne.
dâ stêt ein lach, diu von mir fliuzt
von dem wazzer daz man giuzt.
sô birg ich den selben man
in mîner kamer wol getân,
west ich niur diu mære,
wer der stolz man wære.>
dô sprach diu küniginne:
< ich zeig dir in mit sinne,
wan er rîtet aller nehteclîch
für mich alsô freudenrîch.
dâ solt dû mit freuden spehen,
sô maht dû in hînaht wol sehen;
dû maht in schier dâ vinden.
mîn trûren muoz verswinden,
gewinnest dû mir den selben man,
den ich dir gezeiget hân.>
rompheâ sprach:< zwâr!
ir sült sîn ân angst gar.
ich sich noch hînaht sîn rîten,
ich wil sîn hie innen bîten.>
des nahtes der juncman wol bekleit
für die küniginne reit.
si sprach:< der rein, der hôchgemuot,
dem widervar hie allez guot!
sîn ros daz gêt in sprunge:
dâ rîtet her der junge!>
rompheâ in vil wol an sach.
si sprach:< habet guoten gemach,
vil edeliu küniginne,
ich getrou mînem sinne,
ich gewinn iu den selben man,
wan ich in erkant hân.
in den selben zîten,
dô ir sült ab rîten,
sô merket daz vil reht,
daz iu ritter unde kneht
vor mînem hûs entwîchen;
sô sült ir sicherlîchen
rîten vor in ein.
daz pfert kêrt ûf einen stein.
sô tuot als ir ân iuwern danc
vallet ab dem pferd lanc
in die lachen her nider,
sô hilfet man iu ûf wider:
sô sît ir naz als ein mûs.
sô heizt iuch wîsen in mîn hûs
und sendet nâch kleidern zehant.
sô hân ich iu vor gesant
nâch dem höbschen jungen man,
den vint ir in der kamer stân.
sô sült ir tuon als ez iu leit
sî; sô ist mîn bett bereit.
zehant dâ leget iuch an
und umbvâht den selben man,
sô kan iu nimmer werden baz.
für wâr ich iu sag daz.>
dô sprach diu küniginne:
< dû hâst vil wîs sinne
zwâr bî mîner wârheit,
wan dû hâst mir geseit
reht alz ez ergên sol;
ez gevellet mînem herzen wol.>
an dem mitichen morgen fruo
diu künigin bereitet sich dar zuo,
als ir diu alt gerâten hât,
daz si wolt rîten in di stat.
frouwen unde ritter guot
riten mit ir, sie wârn fruot.
dô zoumten zwên ritter
di küniginne âne swær.
do si kômen zuo der lachen hin,
dô viel si mit guotem sin
in daz trüeb wazzer.
dâ muost si werden nazzer.
dô hiez si sich wîsen sâ
in daz hûs ze rompheâ.
dâ was der höbsch man inne
und wart der küniginne,
als si der künigin hêt geseit.
alsô ergie diu hübscheit,
daz si der minne pflâgen
und bî einander lâgen.
dô lobt diu künigin stæte,
daz si ez gern tæte.
der heimlîch nâmen si in genuoc.
si wârn behend unde kluoc,
unz sîn der künic innen wart.
dô wart niht lenger gespart,
er sazt in beiden lâge,
nâch der melder sage,
unz er si bî einander vant.
der tôt wart in von im bekant,
als man mir hât von in geseit.
ich weiz niht selp di wârheit,
ob si schieden lebendic dan
oder in der tôt gesiget an.
doch ist mir gesaget sus,
der künic sant nâch eraclius.
er sprach:< unsælic man,
wie ist dîn wîsheit ûz gegân,
daz dû mich sô sêr hâst betrogen!
dû hâst mir von dem wîb gelogen:
dû jæch, si wær ein stætez wîp:
dar umb solt dû dînen lîp
wærlîch lâzen hie.>
er sprach:< war umb oder wie
hân ich den tôt hie verscholt?
ich seit dir, daz ich nicht enwolt -
den rât man gegen mir übergie -,
daz ir ieman hüetet hie.
dar umb wil ich unschuldic sîn
umb di lieben frouwen mîn,
hât si getân dhein missetât,
sît man hât den mînen rât
dar an übergangen.
ich solt billîch hangen
ob ich schuldic wære
sô lit ich billîch swære.>
dô begund der künic jehen,
im wær reht geschehen.
er sprach:< und hiet ich dînem rât
gevolgt, ich wær ân missetât
und hiet niht herzenswære
und hiet ouch al mîn êre,
und hiet ich gevolget dînem rât,
sô wær mîn wîp ân missetât.> ze den selben zîten wârn ze rôm zwelf râtman. dannoch hêten di roemær ir rîche stæte. dar nâch siben künigen hêten si aber râtliute, die wil ich iu nennen: plato, pompeius, seneca, sibilla, aristotiles, pitagoras, demetricus, ypocras medicus, esdras und ander mêr râtliut die dâ wârn.
die roemer funden einen sit,
dâ si ir êr behielten mit.
zwên und sibenzic werde man
wârn ze den zîten ûf gestân,
die ze rôm râtgeben wâren
bî den selben jâren.
die trahten meisterlîch
umb einen palast rîch
und daz man dar inne
worht mit guotem sinne
von edeler glockspîse.
die selben râtgeben wîse
liezen ez zerfliezen,
nâch ieglîchem herren giezen,
die zuo rôm gehôrten,
daz si diu lant iht stôrten.
swer herr was in eim lande,
zwâr nâch dem man sande:
was er dann kurz oder lanc gestalt,
dâ wart daz bilde manicvalt
reht nâch im gegozzen,
nâch sîner leng geflozzen.
was er kurz oder grôz,
daz bild er aber nâch im gôz,
und sazten in in daz palast wît.
in der selben zît
hiengen ob den bilden schellen.
swelich man dâ hôrte hellen,
sô west man an der selben zît,
daz sich der herr in einen strît
hêt gegen rôm gesetzet.
der selb wart geletzet
an guot und an êren,
oder er muost zuo in kêren
und muost in gîsel setzen schôn.
daz was des herren lôn.
diu bild wârn von meisterschaft
gemacht mit guoter kraft,
daz man di selben schellen
hôrt in dem palast hellen.
swelich lant man niht wolt letzen,
daz muost gîsel setzen
den zwein und sibenzic roemær.
daz was zwâr dem land swær.
dô wurden maniger herren kint,
als si ze rôm geschriben sint,
dâ wurden ze rôm gîsel sus.
dâ was ouch gîsel antiochus.
nû wil ich iuch bescheiden,
daz ein biderber heiden
ze rôm der râtgeben einer was,
als ich ez an dem buoch las.
er was vil êrbære.
in santen roemære
in zeziljenlant,
wan in was dô von im bekant,
daz si und ir herren
stiften grôzen werren,
wan ob zezilje die schelle,
die hêten sie grôz helle
gehoeret schôn klenken.
do begunden si gedenken,
wie si daz lant vertæten
mit strîten und mit ræten.
si santen lepidum dâ hin.
daz was an in ein wîser sin.
der zerstoert zeziljenlant.
mit roub und mit brant
zerfuort er daz künicrîch
und vie die liute gelîch.
dar nâch dô daz ende nam
und lepidus ze rôm kam,
dô stuontz niht lang, ez muost sîn,
daz sich die diutschen bî dem rîn
sazten sich gelîch wider.
daz gerou si sider,
wan si ein gewaltic man betwanc,
wan daz gelück mit im ranc.
er wart der gewaltigest man.
doch im der tôt gesiget an:
von in wart er ze tôd erslagen
unde ûf ein siul getragen.
wie im dar nâch geschehen si,
des mæres bin ich von im frî.
nû lâzen wir die red varn.
do diu bild in dem palast wârn,
als ich iu vor hân geseit,
dô geschach den roemern leit,
wan si hêten küniges niht.
do geschach den roemern ein geschiht:
swan si ze rôm wâren,
der land begundens vâren
und santen ir boten in diu lant,
daz si in tæten bekant,
swelhez sich wider si setzen wolt,
daz daz ir vîntschaft haben solt.
ze den zîten was ein frum man
gesant zuo dem rîn dan.
der selb grassus hiez.
dhein lant er niht enliez,
er wolt ez betwingen.
des muost im misselingen.
er wart erslagen zehant.
die diutschen tâten im bekant
den tôt an der selben zît.
des hêten si der roemer nît.
dô er den tôt dâ enpfie,
der râtgeben ieslîcher gie
ze rôm in daz palast,
der dâ schôn was verglast.
dâ liutt sich vil helle
in dem palast ein schelle.
dô si erhôrten klingen
di schelln, si begunden dringen
in den palast gemein.
si sprâchen:< sich hât der diutschen ein
zwâr wider gesetzet.
ez mac wol sîn geletzet
unser friunt her grassus.
den tôt hât er genomen sus,
daz ist uns an der schellen bekant.
wir süllen senden in diu lant
und süllen si betwingen.
uns sol wol gelingen.>
der rât begund in allen
vil reht wol gevallen.
do erwelten si ze houbtman
julium und santen in dan
mit einem grôzen her
zuo dem rîn von dem mer.
daz wart diu dritt hervart,
diu ûf di diutschen gefüert wart.
dô kom der herr julius
ûf einen berc hiez swerus
und betwanc dâ von diu rîch
vil gar gewalticlîch.
nâch dem berg sint si swâben gênant,
als si noch hiut sint bekant,
wan der berc swerus hiez
den namen er den swâben liez.
franken unde polân
wart juljô allez undertân,
und vil mangez künicrîch
betwanc er gewalticlîch
mit vil ellenthafter hant;
daz ist den roemærn bekant.
der herr julius
machet guoten fride sus
über al der diutschen lant,
wan swâ sîn gewalt wart erkant,
dâ vorht man in vil sêr;
des gewan er michel êr.
dar nâch fuor er zehant
in daz werd beierlant
und betwanc den herrn dar inne,
wan er hêt wîs sinne.
er muost im swern an der stat.
sînen namen sag ich iu drât:
er was geheizen boymunt,
daz tuot uns daz buoch kunt;
und sînen bruoder ingram,
den betwanc er âne scham,
daz er im bôt sînen eit.
daz was den herren niht leit.
ich tuon iu daz von in bekant:
si wârn ûz ormenienlant
geborn, die zwên frum man,
die ich iu vor genent hân,
ingram und poymunt.
daz tuot daz buoch von in kunt.
dar nâch julius der herr
fuor hin gên sahsen verr
und betwanc daz rîche
vil gar gewalticlîche.
dâ muost im der herr swern,
wan er moht sich niht erwern.
dar nâch fuor er zehant
in der platfüezen lant.
die wârn griulîch gestalt:
er wær junc oder alt,
er het einen fuoz als ein schilt
und was eislîch als ein wilt.
die selben er zehant vertreip,
daz ir dheiner niht beleip.
dar nâch im liut wurden bekant,
die hêten über al ir lant,
ez wær man oder wîp,
swie ez gestalt was über den lîp,
junc kneht oder dierne,
ieglîchez an der stirne
ein oug und dheinez mê.
si sâzen ûf den grüenen klê.
zuo den kam her julius
und betwanc die liut sus,
daz si im muosten entwîchen
vil gar lesterlîchen.
zwâr die mit den breiten füezen
von im fliehen müezen,
und die einougen liut,
die fluhen sam sie ûz der hiut
her julius wolt scheiden.
si wârn wærlîch heiden.
er jagt die selben liut dâ
in daz verr indiâ.
dô julius hêt verjeit
mit strît und mit wîsheit
die einougen und die breitfüezen,
wan si vor im fliehen müezen,
in daz verr indiâ,
dô stift er bî dem rîn iesâ
bürg unde stet,
wan er ez gern tet.
im was allez daz undertân,
daz ich iu vor genent hân.
dar nâch er des niht enliez,
wan er schôn stiften hiez
megunz die grôzen stat,
als man sie bî dem rîn hât.
er stiftet niht ze sein
bockbarten und ingelheim,
als ich von dem herren las.
oppenheim ouch gestiftet was.
von dem herrn juliô
wart ein schoen castel dô
gestiftet an dem rîn,
daz niht bezzer moht gesîn.
ein bruck macht er über den rîn,
diu maht niht bezzer gesîn.
si was geworht manicvalt.
daz geschach von sînem gewalt.
dar nâch betwanc er schier
ein stat diu hiez trier.
dar nâch fuor er schôn
ze rôm, des sagt im nieman lôn,
wan ze der zît die roemær
liezen in niht în, daz was im swær.
die jâhen, in wær leit sîn genesen;
war umb er wær sô lang gewesen?
die hêten im gezalt zwâr,
er wær gewesen siben jâr;
er hiet im selber betwungen diu rîch;
er solt daz wizzen sicherlîch,
er müest von in gescheiden sîn.
dô fuor er wider zuo dem rîn
und brâht di tiutschen fürsten dar
für die stat mit grôzer schar,
wan er den fürsten dô seit,
daz ez wær roemern leit,
daz er sô lang wær ûz gewesen;
in wær vil leit sîn genesen.
dô rieten im die fürsten all,
er solt mit grôzem schall
in die stat gewinnen an.
daz wart vil schier dô getân.
er stürmt an die stat sêr.
des verlurn roemer ir êr,
wan in diu stat was an gewunnen.
den diutschen was wol gelungen.
dô diu stuont in irr hant,
die besten in der stat zehant
wurden all samt vertriben.
vil lützel was ir dâ beliben.
doch wil ich iu sümlîch nennen,
daz ir si mügt erkennen,
die dâ vertriben wâren
in den selben jâren.
der ein der hiez catô,
der ander hiez platô.
er vertreip ouch rigidum
und den wîsen pompejum.
die fluhen in egyptenlant.
niht all sint si mir bekant,
die bî der selben zît
fluhen den herten strît.
dar nâch kom er drât
hinz rôm in die stat
und gebôt, daz nieman daz liez,
swer in nennen hiez,
daz er in nant niht dû wan ir;
swer des niht tæt, den hiez er schier
toeten an der selben zît.
daz erhal in die stat wît,
ob ieman in der stat wær,
der niht erhôrt daz mær
und des niht enlieze,
daz er in dû hieze,
daz man in toett an der stunt.
daz mær tet man in allen kunt.
er hiez ouch zerbrechen,
dâ wider torst nieman sprechen,
kamer und gewelb guot,
wan im was des wol ze muot,
daz er den tiutschen ze solt
wolt geben silber unde golt
und ander kleinôt rîch.
er wolt si senden froelîch
wider in ir selbers lant.
daz er dô sprach, daz wart erkant
gên diutschen fürsten über al.
sie fuoren heim mit grôzem schal,
und teilt mit in diu kleinôt
und daz golt alsô rôt.
er gebôt ouch sicherlîch,
daz man die diutschen in ir rîch
hiez niht dû wan ir.
daz sült ir gelouben mir.
dâ mit die fürsten all gelîch
fuoren froelîch in ir rîch.
dô der herr julius
ze rôm rîchset alsus,
und er die râtgeben vertreip,
daz ir vil lützel beleip,
und den diutschen di êr dô tet,
daz man si an einer ieslîchen stet
niht wan ir nant
und da bî ir frümcheit erkant,
dô gap er in daz reht,
er wær ritter oder kneht,
oder swie er wær getân,
was er von diutschen ein geborn man,
so solt über in kein urteil
gên von den buochen veil:
< niur was im ein diutscher man
im ze reht vinden kan
ze guot und ze êren,
daz sol im nieman verkêren.>
daz wart den diutschen ze lôn
gegeben. daz was der êren krôn.
dar nâch sag ich iu für wâr,
daz er lebt kûm fünf jâr.
diu rîchsent er mit sinne,
er und sîn küniginne.
dô trahten die roemære,
wie si in mit swære
schieden von dem lîb sîn.
daz tâten si im vollen schîn.
er hêt geboten zwâr,
daz man still und offenbâr,
nieman anders in nant -
swer des niht tæt, der wurd geschant,
der in niht keiser hieze.
wær ieman der daz lieze,
den wolt er toeten ze stunt.
dâ von wart im der nam kunt,
daz man in keiser nant
über alliu sîniu lant.
dar nâch wart er von in erslagen
und ûf ein siul getragen.
daz tâten si im ze êren dâ,
daz er si hêt betwungen sâ,
beidiu stet unde lant,
daz si stuonden in irr hant.
ze den selben zîten
was in diu lant wîten
geseit diu selben mære,
daz die roemære
gestoert heten zeciljenlant.
daz mær wîten wart erkant
von dem mer unz an den rîn.
di die fürsten wolden sîn,
die vorhten dô sêre,
si verlurn von in ir êre.
si trahten mit ræten,
wie si irm ding tæten,
daz si von roemæren
iht koemen in grôz swære.
daz trahten si naht unde tac,
wan daz mær was in ein slac.
ir gewalt wart wîten kunt getân.
daz erhôrt ein kündic man.
der selb gie alzehant
dâ er die tiutschen liut vant.
er sprach:< wolt ir mir guot geben,
ich wolt iu..... ân widerstreben
iuwer liut und lant guot,
so belibt ir mit guotem muot.
ich wolt diu bild ze rôm schier
brechen und wolt ir lônen mir.>
dô sprâchen si gelîch:
< woldest dû uns sicherlîch
diu bilde dâ zerbrechen,
wir wolden uns besprechen
waz dîn lôn wære
umb dîn kunst swære.>
dô sprach der meister wol getân:
< ich wil mich sîn an iuch lân.
ich wil niht vordern dhein lôn.
dien ich wol, sô lônt mir schôn.
gebet mir zwelf knappen mit,
di sehen mîn meisterlîchen sit,
und gebt mir des ich bedarf dar zuo.
mîn kunst wil ich spât und fruo
immer dar zuo kêren,
daz ez nâch iuwern êren
ze allen zîten müez ergên.
ich wil dar rîten unde gên.>
die fürsten sprâchen gelîche,
arm und ouch rîche,
waz er dar zuo habent süll sîn.
er sprach:< daz sag ich, herren mîn:
zwei hundert marc von golde
ich dar zuo haben solde.>
daz guot wart im schier bereit.
er fuor mit sîner kündicheit
gegen rôm, als er solde,
wan er zerbrechen wolde
diu bilde diu dâ wâren.
gegen rôm wolt er varen.
die zwelf fuoren allez mit
und fuoren nâch des meisters sit.
dô er ze rôm nâhen kam
unde daz von rôm vernam,
daz er hêt kûm ein rast lanc,
hin zuo einem wirt er dô dranc.
der behielt in williclîch,
wan er was kostrîch.
er macht den wirt trunken gar
und daz gesind sunder bar.
dô daz allez trunken wart,
in einen stadel er sich spart,
sam er sich slâfen wold legen.
den wirt bat er got pflegen.
dô daz gesind allez slief,
gegen sînem wagen er dô lief
und nam sîn bereitschaft her für.
zwâr hinder des stadels tür
gruop er ein tiefez luoc în;
daz was des meisters sin.
dâ leit er în fünfzehen marc golt
den roemærn ze einem solt.
des luoges wart nieman gewar
wan die zwelf, die mit im dar
wâren komen ze rehte,
sam si wærn sîn knehte.
daz luoc hiez er stôzen zuo.
des andern morgens vil fruo
fuor er mit grôzer île,
unz daz er kûm ein mîle
hêt ze rôm in die stat.
einen wirt er aber bat,
daz er in behielt schôn,
er gæb im guoten lôn.
den wirt er aber trunken macht.
der zwelver einer des dô lacht.
er sprach:< daz hûsgesind sîn
sol ouch billîch trunken sîn.>
vil wînes man dô für si truoc,
daz si trunken wurden genuoc.
si sprâchen:< man hât unser schôn pflegen.>
< daz ist mir liep, ich wil mich legen.>
mit freuden er in den hof gie.
in einen glêt man in lie.
dâ leit man in. im nieman rief:
der wirt, daz gesind allez slief.
dâ gruop er aber inne ein luoc,
wan er was wîs genuoc,
dâ von er sehzic marc golt
dâ den roemærn versolt,
wan er was ân mâzen kluoc.
er hiez verstôzen daz luoc.
er fuor, als in sîn herz bat,
ze rôm in die grôzen stat
nâhen zuo dem palast guot,
wan dâ hin sô stuont sîn muot,
zuo einem wirt, der im gezam
und sîn guot dar umb nam.
dâ gruop er golt in, daz wac
wærlîch wol hundert marc.
dô er daz hêt getân,
er begund an den palast gân,
da die râtgeben inne
sâzen mit ir sinne.
er klocket an tür und an tor.
ein râtgeb sprach:< wer ist dâ vor?>
er sprach:< daz ist ein meister gar,
der wil mit meisterscheft zwâr
iu ein grôz guot bringen;
im wil wol gelingen.>
den meister liez man în zuo in.
dâ leit er in für sînen sin.
er sprach:< ich wil iu wol geben,
daz nie dhein man bî sînem leben
goldes nie sô rîch wart
und welt ir volgen mînem rât,
wan ich gern die miete
von iu dar umb hiete.>
dô sprach ein wîser under in:
< wil dû uns zeigen den gewin,
ich sag dir ûf di triu mîn,
die zehent marc sol dîn sîn.>
er sprach:< die wil ich gern hân.
heizet mit mir rîten dan!>
dô wart niht lenger vermiten,
mit im wart schôn geriten,
unz er kom zuo dem stadel hin.
< hie lît guoter gewin.
ob ir.... wolt,
grabet în, ir vindet golt.>
er zeigt in reht an die stat.
dâ funden si daz golt drât.
er sprach:< lât iuch betrâgen niht.
mêr êren iu von mir geschiht.>
er zeiget in dâ er hêt
daz golt begraben in dem glêt.
dâ funden si wol sehzic marc.
er sprach:< sît iur triu ist sô starc,
sô wilich iu alrêrst zeigen golt,
welt ir mir mit triuwen wesen holt.>
er zeigt in reht an die stat,
dâ er daz dritt verborgen hât.
dô wânten roemære,
si hieten âne swære
von im êr unde guot.
des truogen si im holden muot,
dô si funden hundert marc.
< sît iuwer kunst ist sô starc,
sô sült ir uns guot zeigen;
ein lant muoz sîn iur eigen.>
dô der meister erhôrt
der roemær willen unde wort,
er sprach:< ich wil iu zeigen guot,
daz iu allen sanft tuot,
daz enhalb mers diu heidenschaft
so vil goldes niht hât die kraft.>
des dankten si im sêr.
< under disem palast hêr
ist ez gelegen mangen tac.
nieman wan ich ez zeigen mac.>
dô die roemære
erhôrten disiu mære,
dô seiten si gemein:
< underfüer man disen stein,
sô möht der palast nider gân.>
er sprach:< daz kan ich understân,
als ich iuch wil bescheiden> -
sprach er zuo den heiden -:
< als man die stein well letzen,
sô sol man undersetzen
den palast mit holz grôz,
sô schadet im dhein mûrstôz.
als man daz guot funden hât,
sô mûr man zuo, daz ist mîn rât.>
der rât begunde in allen
vil reht wol gevallen.
dâ von sô greif der meister zuo.
eines morgens vil fruo
er hiez die mûrære
undervarn die swære
den palast, des was der meister stolz,
und hiez in setzen dâ ûf holz,
wan er im des gedâht,
daz er ez bî der naht
allez dâ verkêrte,
als in sîn kunst lêrte.
er hiez dâ füern ströu genuoc,
in die spriuzen man ez truoc.
dô daz allez geschach,
wider die roemer er dô sprach,
die stæt bî im wâren:
er sprach:< ir sült varen
under daz palast, daz ist reht,
beidiu herren unde kneht,
in die gruoben hin ze tal.
dâ vindet ir guot über al,
daz nieman sô rîchen solt
hât an silber und an golt.>
dô die roemære
erhôrten dîsiu mære,
dô îlten si die gruob ze tal.
ir îlen wart mit grôzem schal.
dô der meister daz ersach,
wider die sînen er dô sprach:
< nû zündet die spriuzen an
alsô daz ströu und holz bran!>
dâ muost der palast nider gân.
er moht niht lenger dâ bestân.
dâ mit sô rant der meister dan,
er und sîn zwelf man.
dô der palast nider gie,
ir dheiner des dâ niht enlie,
er fluch dannen balde
gegen einem grôzen walde.
die roemær wârn dô betrogen
und diu bild an gelogen.
zuo den fürsten si dô kâmen.
diu mær si williclîchen vernâmen,
daz diu bild zerbrochen wârn,
diu ir rîch begunden vârn.
den meister si viengen bî der hend.
< iuwer sorg hât ein end,>
begunden si gemein jehen,
< iur lîp kan meisterschaft spehen.>
si wâren alle froelîch.
si machten den meister rîch. die roemær hêten nâch romolum siben keiser und an dem jungsten tarquinium in zwein hundert jârn und in drîn und vierzic jârn, dar nâch aber râtliut.
daz sol man wizzen sicherlîch,
daz die roemer wâren rîch
und hêten grôz kunne;
daz was in dô ein wunne.
zwelf gesleht wârn in der stat,
diu giengen stæt an den rât
und santen ûz die jungen,
daz si diu lant betwungen.
dô si si heten betwungen gar,
dô giengen si ze rât dar,
die des rates pflâgen.
si begunden den jungen sagen,
ez wær von irem râte,
daz si hieten drâte
diu lant zuo in betwungen.
dô jâhen die jungen,
ez wær von ir manheit.
daz was den altherren leit.
dô wart under in ein strît
unde ein vil grôzer nît.
die jungen begunden trahten,
wie si daz gemachten,
daz man weste für die wârheit,
waz dick was von in geseit,
daz diu lant betwungen
wæren von den jungen.
dô sprach ez einer under in:
< und welt ir hoern mînen sin,
ich lâz iuch daz sehen,
daz ez mac nimmer geschehen,
ez well dann ieglîch jungelinc
kêren dar zuo sîn gerinc,
daz er mit grôzen noeten
sînen vater heiz toeten:
sô sehen wir dann ir wîsheit.>
der rât niht wan einem was leit.
dô geschehen was der rât,
ir ieglîcher vil drât
zuo der herberg kêrte,
als si ir kintheit lêrte.
ir dheiner daz vermeit,
er tet sînem vater leit
und toett in, daz was unreht.
des wurden si des tiufels kneht.
doch was einer under in,
der hêt dannoch rehten sin.
der lie den vater sîn genesen.
die andern muosten tôt wesen.
er sprach:< lieber vater meîn,
wir sîn des worden in ein,
daz ieslîcher sol mit noeten
sînen vater toeten.
nû sol uns beiden wol wesen:
ich wil dich lâzen genesen.>
dô sprach der vater:< kint mîn,
ich sol des geniezent sîn,
daz dû mir liep wær same mîn lîp;
ich zôch dich schôn und dîn wîp:
des solt dû niht vergezzen,
dîn almuosen lâ mich ezzen.>
dô wîset er in drâte
in ein kemenâte
und gap im die spîse.
der vater was vil wîse.
er sprach zuo den gesellen sîn:
< ez hât ouch der vater mîn
sîn leben lâzen zwâr.>
des dankten si im alle gar.
do die alten roemære
mit angst und mit swære
ir leben heten verlorn
von ir selbes kindes zorn,
daz wart den fürsten geseit.
daz was in liep und niht leit.
sie sazten sich gên in ze wer
und gâben niht ein brâmber
umb die roemær gelîch.
si gewunnen gar gewalticlîch
diu rîch alliu wider an,
dô si verlurn die wîsen man.
do diu rîch von in kêrten
und roemær niemêr êrten,
dô gienc ze rôm der jung man
hin für sînen vater stân
und seit im ze mæren,
wie diu rîch wæren
allesamt gewunnen an.
dô sprach der alt wîs man:
< ich sag iu, sun, die wârheit,
ez wirt noch iuwern friunden leit,
daz si den mort habent getân.
heten si die alten leben lân,
sô wær sîn wærlîch niht geschehen.
die wârheit müget ir selber sehen.
vil liebez kint, rât in drât,
daz si in ein ander stat
senden nâch einem wîsen man,
der si reht lêren kan,
und gewinnen den dâ mit ir solt
und geben im silber unde golt.>
dâ mit gie der jung man
hin für sîn gesellen stân
unde leit in für den rât.
der geviel in wol, und santen drât
in ein stat nâch einem man:
si wolden im wesen undertân;
unde gâben im ze solt
ûf hundert marc golt.
zehant der selb houbtman
die boten frâgen began,
wâ ir altherrn wæren.
dô seiten si im ze mæren,
si wæren all verscheiden.
dô sprach der wîs heiden:
< wizzet ir diu mære,
ob die roemære
sölicher triuwe wielten,
daz si daz behielten,
daz ich schaff mit in?
ist daz ir muot und ir sin?>
die boten swuorn im mangen eit
bî ir rechten wârheit
unde bî ir abgot,
daz si leisten sîn gebot.
dâ mit der houbtman
kêrt mit den boten dan
hin ze rôm in die stat,
als man in mit flîze bat.
da enpfiengen in die burgær
mit kleinôt, wâren swær.
er sprach:< ir herren, wellet ir
alle hiut sweren mir,
daz ir mîn gebot niht übergât
hie ze rôm in der stat?>
des swuoren si gemeine
grôz unde kleine.
er sprach:< sô ist mîn rât,
daz iur ieglîcher île drât
unde bring mir her driu dinc,>
sprach er zuo den jüngelinc;
< dâ wil ich besehen an,
ob mîn gebot müg für sich gân.>
er sprach:< bring mir ein ieslîch man
daz getriust daz er geleisten kan
unde bring mir dâ bî
daz im aller ungetriuwest sî
und den liebsten spilman,
den er geleisten kan.
daz süllen tuon alle gelîch
roemær gemeinlîch.>
dô daz erhôrt der jung man,
der gie für sînen vater stân
und seit im diu mære,
wie daz gebot wære.
dâ mit der alt vater sprach:
< ich wil dir râten dîn gemach,
daz dû in gesigest an.
nim dîn kint wol getân
mit dir an die rehten hant.
sô tuon ich dir dar nâch bekant,
dû solt dîn kleinez hündelîn
nemen an den arm dîn,
und heiz dîn wîp hinden nâch
gân.> daz zehant geschach.
die andern brâhten ungelîch
ir gebot für den houbtman rîch.
dô daz der houbtman hêt vernomen,
daz si alle wâren komen,
und sîn gebot dâ ergie,
den jungen man er gevie
bî sîner hant und wîst in dan.
er sprach:< dû bist ein wîser man.
hâst dû funden disen funt?
er mac dir wol sîn unkunt.
er muoz sîn ein wîser man,
der disen funt gelêren kan.
dû bist zwâr reht komen,
daz hân ich von dir wol vernomen.>
dô sprach aber der houbtman:
< ich wil iuch all wizzen lân,
wie er her für komen ist.
ez ist zwâr ein wîser list.
nu besehet, ob im daz hündlîn
immer möht getriuwer sîn:
slüeg er im iezunt ab den fuoz,
dâ von ez immer hinken muoz,
ez gieng doch zuo im hin wider.
swie hart im swüern sîniu glider,
dannoch ez ungern sæch,
daz dem herrn leit geschæch.
dâ von ist ez getriu dem man.
ich getriuwers niht erkennen kan.
so ist ungetriu des mannes wîp.
ob er verlur sînen lîp, -
wenn er sie umb ir missetât,
die ir lîp begangen hât,
sleht, so wolt si, daz im leit geschæch:
vil gern si daz sæch.
sô ist der best spilman,
den al diu werlt geleisten kan,
daz ist ein frumez jungez kint.
all die spilliut die nû sint,
die kunnen sich niht gelîchen,
daz sag ich wærlîchen,
einem frumen kindelîn,
daz liep ist dem vater sîn.>
dâ mit der houbtman sprach zehant:
< mir daz ist vil wol bekant,
daz diser wîstuom von dir
ist niht entsprungen schier,
wan dû bist ze junc zwâr.
dâ von solt dû mir sagen gar,
von wem der rât komen sî;
sô tuon ich dich sorgen frî.>
dâ mit diu hûsfrou sprach:
< ich muoz dir briuwen ungemach,
sol ich daz unmærest sîn.
nû hân ich doch den vater dîn
ernert von dem tôt.
sol ich dar umb lîden nôt?
hât er daz gerâten dir,
sô solt dû wol gelouben mir,
daz im sîn leben wær unkunt.
riet er dir, daz dû den hunt
hietst für mînen schoenen lîp,
man sol in toeten> sprach daz wîp.
dô sprach ez der houbtman:
< ir sült daz alle sehen an,
daz daz wîp mit noeten
iren man heizt toeten;
umb disen rât zwâr
liez si in toeten gar.>
dâ mit sprach der houbtman:
< ir sült iuch des an mich verlân,
daz ich iu rât daz beste.
nement hie in iuwer veste
disen alten grîsen man,
der ist wol hie iur houbtman
und er ist iu wîs genuoc.
sît niht tumb, ir sült sîn kluoc;
lât iu in wol gevallen,
wan zwâr er hât niht gallen.
nemet in, ich bin ein gast hie.>
den rât ir ieglîcher gevie
und lobten in ze stæten
und volgen sînen ræten.
dâ mit schiet der houbtman
von den roemærn dan.
anthonius der wîse man,
der disen rât hêt getân,
daz sîn sun wîp, kint und hunt
hêt getân dem houbtman kunt,
als er in allen dâ gebôt,
und er im hêt diu kleinôt
brâht, diu im gevielen wol,
und er in ouch hêt für vol,
und heten in dâ ze houbtman,
anthonium den wîsen man -:
dar nâch wart er genant sus
von den roemærn augustus
und lebt ze rôm unz an den tôt.
er brâht die roemer ûz der nôt.
ez wart ouch bî im bekant
ganzer frid über alliu lant.
daz rôm ein wîser künic saz,
der sîns gewaltes niht vergaz,
der was der gewaltigst man,
von dem ich gehoert hân.
des nam augustus hiez.
an gewalt er nieman für sich liez.
im was diu werlt gar
undertân, daz ist wâr.
enhalb mers diu heidenschaft,
und swaz die juden hêten kraft,
den wart sîn gewalt bekant.
ze den zîten man niht kristen vant,
und was dô geborn dâ
in bethlehem judâ
marien sun jesus krist,
als er noch hiut ze himel ist.
nû jehent di juden, die heiden alt,
daz von augustus gewalt
wær ze den zîten fride guot,
wan nieman dhein übel tuot,
daz wær von augustus gewalt;
sô sprâchen die pfaffen manicvalt,
ez sî von jesus krist geschehen.
des wellent si gemein jehen.
alsô ist ir beider strît
noch under in ze aller zît.
hie dishalb mers was ez alsam
im allez gar ân alle scham
undertân, als man dâ seit,
augusto, für die wârheit.
er was ein sô gewaltic man,
daz er alle die hiez lân,
die gevangen wâren
bî den selben jâren.
enhalp unde dishalp mer
nieman sazt sich ze wer.
swaz er gebôt, daz muost geschehen,
des hôrt ich im die wîsen jehen.
ez was der frid bî im sô ganz,
daz dhein golt was sô glanz,
hiet man ez an dem veld lân,
daz weder wîp noch man,
nieman getorst gerüeren
noch fürbaz nindert füeren.
ez hiez der herr offenbær
slahen augustînær,
als man si noch erkennen mac.
von golde was diu münze starc.
man vindet ir ân mâzen vil,
der si gern koufen wil.
umb die selben pfenning
muost ein ieslîch mensch ding
und muost der pfenning einen geben,
wolt ez behalten dô sîn leben.
swelich man vier kint hêt,
der muost vier pfenning stæt
geben aller jærlîch,
er wær arm oder rîch.
swelich kint man ûz lie,
dem selben ez an den lîp gie,
wan man toett daz selb kint zehant,
dem niht pfenninc was bekant,
ez wær alt oder junc genuoc.
swer dem künig niht pfenning truoc,
der muost im lâzen den lîp,
ez wær man oder wîp.
ich sag iu, waz der pfenninc wac
von der münz alsô starc,
wan er was alsô swær,
daz in vier wiennær
kûm hêten widerwegen;
den muost man für den künic legen.
man liset von dem künig daz mær,
daz er geborn wær
von sîner rehten swester.
sîn geburt was dannoch vester,
daz in der fleischlîch vater sîn
mit sô heidenischen schîn
hêt bî der tohter sîn zwâr.
daz was ketzerlîchen gar,
daz er was vater unde en
sîn tohter. nieman wæn,
daz im iht geschæch als augustîn,
oder er müez ein ketzer sîn.
die herrn wil ich iu nennen,
daz ir si müget erkennen,
sumlîch und niht alle -
besehet, wie ez iu gevalle! -
wan ich weiz ir aller niht,
die mit im wârn und hêten pfliht
und im dienstes wârn undertân:
die selben ich iu nennen kan.
der ein hiez cyrinus.
den andern nennet man alsus:
agrippâ sô hiez sîn nam.
er was ein man âne scham.
cyrinum sant er mit her dan
in syriam, daz er gewan
daz selb lant mit strît.
in der selben zît
sant er agrippam zuo dem rîn.
der bout ein stat diu kund niht sîn
bezzer dann si dô was.
ir nam ich an dem buoch las:
er hiez sie nâch im agrippâ.
sît wart ir nam verkêrt dâ
unde wart köln genant,
als si hiut ist erkant.
er schuof daz ein ieslîch man
muost heim ze lande varn dan,
dâ er von geborn was.
wer des niht tet, der niht genas,
wan er den tôt dâ von muost hân,
ez wær wîp oder man.
sô grôzen gewalt der künic hêt,
wan im nieman widerstêt,
wan alliu künicrîch
muosten im dienen gelîch.
der herr augustus stiften began
ein stat, was guot und wol getân,
wan er des niht enliez,
nâch sînem namen er sie hiez,
als si noch hiut gemûret stât.
swer sie gesehen hât,
der muoz mir der wârheit jehen,
daz im alsô ist geschehen.
ougsburc wart si genant,
in swâben ist si wol bekant.
als ich dâ vor gesagt hân,
im was manic lant undertân.
mir ist daz von im bekant,
swâ er einen heiden vant,
der muost varn ze lande
oder er muost dulden schande
von im. er muost dâ heim wesen
oder er lie in niht genesen.
die zwô und sibenzic zungen,
die alten und die jungen,
muosten ze lande kêren,
wolden si sîn mit êren.
die juden kêrten ouch hin
in diu lant durch den gewin,
daz man in iht leides tæt.
si fuoren nâch des küniges ræt,
wan in der künic daz gebôt.
si vorhten zorn und den tôt.
des muosten si dannen kêren.
diu vorht muost si lêren,
daz sî behielten daz gebot.
si vorhten in sêrr danne got.
ze den zîten ze rome kam
ein künic der hiez kosdram
und hêt ein lant hiez persyâ,
wan er was herr dar inne dâ
und rîchset dâ mit sinnen.
vil goldes hiez er im gewinnen
und machet einen turn guldîn,
dâ wolt er herr dar inne sîn.
diu venster hiez er ergraben
mit kriechischen buochstaben,
und schôn mit edelm gesteine
wiern. die siul gemeine
hiez er ziern mit flîze.
von berlînn alsô wîze
was daz gesedel dar inne.
er lie im niht zerrinnen
weder golt noch gestein.
er hiez ez machen rein.
swer ez solt mit ougen sehen,
der jach, im wær reht geschehen.
hundert meister wol getân
muosten dâ mit umbe gân,
daz allez goltsmid wâren
bî den selben jâren.
wil ich sîn hoehe mezzen,
des kan ich niht vergezzen:
er was sehzic ellen hôch.
daz volc zuo dem turn zôch.
swem von dem turn wart geseit
und von sîner schônheit,
der wolt niht erwinden,
man muost in dâ vinden.
ich kund an dem turn spehen,
daz nieman moht den turn sehen:
swann diu lûter sunne
schein dar an mit wunne,
sô moht von dem glast zwâr
nieman reht den turn gar
sehen mit den ougen an,
sô wunniclîch was er getân.
dô der turn bereitet wart,
dô wart niht lenger gespart,
er hiez ein zarge silberîn
umb den turn guldîn
machen dâ mit sinne.
an ieslîcher zinne
lac edelz gestein,
dâ diu sunne an schein.
diu porte was von golde,
als er sie machen wolde.
er hêt einen torwertlîn,
der nimmer triuwer moht gesîn.
dem dienten ze rehte
ritter unde knehte.
des was er frô und wolgemuot.
zwei hundert ritter guot,
die muosten im dienen alle zît.
alle tag hêt er hôchzît.
ez geschach bî der werlt nie,
der einen torwertel ie
hiet sô rîcher wer bekant.
der künic sich selber got nant.
er hêt ouch einen frumen sun,
dem hiez er wærlîch kunt tuon,
daz er betwung daz rîche
vil gar gewalticlîche.
der selb fuor mit grôzem her
und betwanc jenhalb mer
diu lant all besunder;
des nam die künig wunder.
dâ mit fuor er mit sînem her
ûf daz lant über mer
und wolt daz betwingen;
nâch gewalt wolt er ringen.
sîn vater, der sich got hiez,
nieman er in den turn liez
wan zwei schoeniu wîp,
die behuoten schôn sînen lîp
mit trinken und mit spîse.
er was worden grîse.
sîn gewant von golde rac,
wan er sîn schôn pflac.
ich mac iu niht ein red verdagen:
von der stieg wil ich iu sagen,
diu dâ in den turn gie,
den man mit gold umbevie.
dâ was ein stapf guldîn,
dâ bî diu ander silbrîn.
alsô gie si den turn hôch.
der künic sich dô nâch êren zôch.
nu besehet wie dâ wær sîn schîn,
dô der torwertel sîn
hêt sô manigen ritter guot,
die all mit êrn wâren fruot!
knappen unde ritter
dienten im âne swær.
der torwertel, der des tores pflac,
der sach dâ manigen lieben tac.
als ich iu vor hân geseit,
di dienten im ân arbeit.
nu besehet âne swære,
wie sîn herr wære,
do der torwertel hêt sô grôzen gewalt
über ritter manicvalt!
doch wil ich iu mêr sagen,
des mac ich niht verdagen,
von dem turn guldîn
und von dem der got wolt sîn.
der hêt einen schoenen huot,
der selb was ân mâzen guot.
der huot hêt vier blat,
als in ein meister hât gemacht.
daz ein blat was gemeine
alz von edelm gesteine;
daz wâren saffir allez samt,
als ich ez an dem blat vant.
daz ander blat was niht ze klein.
ez wâren alz carfunkelstein,
dâ daz blat was mit beleit.
daz sach man schînen alsô weît,
wan nie sô guotes wart gesehen.
des dritten muoz ich iu verjehen,
daz was gar von jâchant,
daz man sô guotes niht envant.
daz vierd was von berlîn wîz
geworht wol mit ganzem flîz.
dâ mit was ez gestricket schôn.
umb den huot sô gie ein krôn
von lûterm golde,
als ez got wünschen solde.
daz furrier was zobelvar.
die liut nâmen des herren war,
swann er zem venster her ab sach.
in dûht, er hiet guoten gemach,
der in einest erblict;
von dem glanz er erschrict.
doch wil ich iu verjehen:
wann sich der herr lie sehen?
niewan vierstunt in dem jâr,
niht öfter sach man in zwâr.
sîn sun der dâ mit her lac
mangen mânôt unde tac
bî der tuonouwe
oberhalp pazzouwe,
wan im was wol gelungen,
er hêt vil betwungen
manic künicrîche
gar gewalticlîche -
dâ er alsô lac mit her,
der beier her gên im ze wer
und die starken bêheim guot,
die polân wâren ouch dâ fruot.
die nâmen einen houbtman dô
gegen den heiden und wârn vrô.
er was genant eraclius -
die pfaffen nennent in alsus -,
der fuort ir baniere,
der vaht mêr dann viere:
si ranten dâ die heiden an
und gewunnen in dâ den sic an,
alsô daz si den heiden rîch
fuorten mit in gewalticlîch,
den selben heiden, über mer.
si fuoren mit gewaltigem her.
der heiden wurden vil erslagen,
beidiu recken unde zagen.
die kiel funden si dâ stân,
als si der heiden hêt lân,
dô er hie dishalp wart bekant
ûf dem roemischen lant.
alsô funden si si stân.
die beir begunden gân
in die selben kiel,
wan ez in wol geviel.
dâ mit si fuorn über mer
mit irm gewaltigen her.
si fuoren schôn mit ir kraft,
wan si wârn sigehaft
an den heiden gewesen.
si liezen ir lützel genesen.
dâ mit si kêrten,
als si ir manheit lêrte
gegen dem turn guldîn,
dâ der got solt ûf sîn.
dô si dar bequâmen,
vil heiden si vernâmen,
die wârn gevallen an ir knie.
ir ruof gên dem turn gie
mit vil lûter stimme,
da der heiden was inne.
< hilf, herr, uns von noeten!
die kristen wellent uns toeten.>
waz half ir bet daz dâ geschach?
eraclius den turn brach.
dar zuo die bêheim, polân
wolden dâ niht verlân
weder golt noch gesteine.
si nâmen ez gemeine.
den künic viengen si aldâ
und hiezen im slahen iesâ
daz houbt von dem lîb gar.
dâ mit sô fuorn si mit ir schar
froelîch wider heim,
beier unde bêheim,
dar zuo die polân guot.
si wurden dô vil wol gemuot.
doch wil ich iu ein wênic verjehen,
waz ze den zîten ist geschehen.
als ich iu vor tet bekant
von dem der sich got nant
und sînen sun mit her lie varen
bî den selben jâren,
und daz im die bêheim gar
sluogen sîn her, daz ist wâr.
daz selb was eraclius,
die pfaffen nennent in alsus.
dô si den heidenischen man
fuorten mit in gevangen dan
unz für den turn guldîn,
do zerfuorten si den turn sîn.
dô si dar bequâmen,
vil heiden si vernâmen
der selb herr eraclius
der êrte ez ze allen zîten sus
mit zierd, wan er ez an bat.
er êrt ez ze allen zîten drât.
dô wart er künic der herren,
er wendet grôzen werren.
wie ez von des geteilet wart
nâch der grôzen hervart
daz ist mir leider unbekant
wie ez geteilt wart in diu lant.
dar nâch rîchsen began
herodes der gewaltig man.
er toett di priester besunder;
mit in begienc er wunder.
die in der alten ê wâren
bî den selben jâren
und dô des volkes pflâgen,
man hôrt in vil vor sagen
von got michel wunder,
diu er hete besunder
begangen bî den zîten
nâhen unde wîten.
die ich vor genennet hân,
die muosten alle für in gân:
eleazar und aarôn
di stuonden mit vorhten vor im schôn,
fynees und abysuê.
dannoch stuonden vor im mê,
als ich iu vor genennet hân;
die muosten all vor im stân.
er hiez si furder tuon schôn,
daz gesleht von aarôn
bekomen, unde was den gram,
und muosten lîden von im scham.
er hiez ouch balde gâhen
alliu kindel vâhen,
diu under der jüdischen ê
wurden geborn; den geschach wê.
er hiez si alliu toeten
mit angsten und mit noeten.
rachel weinet sîniu kint.
er sprach:< si gar unschuldic sint.>
den er dô suochet, des vant er niht,
dâ von sîn toeten was enwiht.
dar nâch toetet er zehant
die priester, die dâ wârn bekant.
dar nâch was ein künic bekant,
der was tyberius genant,
der betwanc diu lant zwâr,
daz si im muosten warten gar,
dar nâch wart er ein siech man,
als ich von im gehoeret hân,
in sînem houbt; als man seit,
er wart des lîbes unbereit.
von tyberiô ist mir bekant,
daz er persyâ daz lant
betwanc gewalticlîch sus.
der selb herr tyberius,
der sluoc den künic dar inne;
des moht er niht entrinnen.
er teilet ouch sicherlîch
zuo den zîten daz ertrîch
mit sînen sinnen in vier teil;
daz dûht in ein grôz heil.
er stiftet regensburc die stat,
als sie hiut der keiser hât.
dar nâch wart er ein siech man,
dâ von muost er den lîp lân,
wan im hurnuz âne zal
wârn in der nasen über al.
der selb herr tyberius
sant sînen vater sus -
der selb was siech unde frum,
dar zuo hêt er wîstuom -,
daz er jerusalêm die stat
zerfuort, als in sîn wille bat.
zehant huop sich der herr dar
und betwanc die liute gar,
wan er die stat dâ gewân.
vespasjanus der frum man,
er nam dâ veronicam
und fuort sie ân alle scham
vil gar gewalticlîch
ze rôm in daz künicrîch,
als man sie hiut vindet dâ.
die sæligen veronicâ
ze rôm er sie fuort.
daz was nâch kristes geburt
zwâr zwei und vierzic jâr,
daz sagt uns daz buoch für wâr.
der herr stiftet ein stat,
diu iezunt vil gewaltes hât.
die stiftet ein herzoc hêr
nâch wîser liute lêr:
der selb metius hiez.
den namen er der stat liez,
wan si hiut metz ist genant,
den swâben ist si wol bekant.
dar nâch ein heilic man
ze rôm in di stat kam,
der den stuol besaz
und der kristenheit niht vergaz,
und truoc ir reht lêr vor.
zwâr er was niht ein tôr.
er was geheizen petrus,
die pfaffen schrîbent in alsus.
waz er wunders ze rôm begie,
daz wilich niht allez schrîben hie,
wan einez, daz ist mir bekant,
daz im rôm und etlîch lant
was mit dienst undertân.
niht fürbaz ich gesagen kan. sant peter reichset ze rom fünf und zwainczick jar, zwen manod und drey tag. pabst linus lebt zwelf jar, drey manod und drey tag. pabst cletus lebt zwelf jar und ainen maneit. clemens ix jar, zwen maneit und zehen tag lebt er. anacletus ix jar und ii maneit, x tag lebt er. euaristius ix jar, x manod, ii tag lebt er. alexander xii jar, vii manod, ii tag lebt er. sixtus x jar, ii tag lebt er. celesperus xii jar, iii manod und xxi tag lebt er. agnius lebt iiii manod, iiii tag. pius lebt xxi jar, vi manod, xxi tag. nother lebt ix jar, vi manod, xxi tag. cleuter lebt xv jar, iii manod, ii tag. victor lebt xi jar, iii manod, ii tag. severinus lebt ix jar, ii manod, x tag. palexitus lebt vi jar, ii manod, x tag. urbanus lebt iiii jar, iii manod, ii tag. poncianus lebt ix jar, xi manod und xi tag. fabianus lebt xiiii jar, xi manod, xi tag. cornelius lebt ii jar, ii manod, ii tag. lucius lebt iii jar, iii manod, iii tag. stephanus lebt vii jar, vii manod. dyonisius lebt vi jar, ii manod, iiii tag. sixtus lebt i jar, i manod, x tag. felix lebt iiii jar, xv tag. guncianus lebt i jar, i manod, i tack. caius lebt xi jar, iiii manod und xii tag. marcellinus lebt iiii jar, iiii manod, vi tag. eusebius lebt xvi jar, i manod, iii tag. melcyadus lebt iiii jar. silvester lebt xiii jar, x manod, x tag. marcus lebt ii jar, viii manod, xx tag. julius lebt xii jar, ii manod, vii tag. tiberius lebt vi jar, iiii manod und iiii tag. felix lebt i jar, vi manod, iiii tag. tamasus lebt xviii jar, iiii manod, iiii tag. anastasius lebt xv jar. innocentius lebt vi jar, xi manod, xx tag. sorimus lebt iii jar, iii manod und xi tag. celestinus lebt iiii jar, x manod, xiiii tag. sixtus lebt vii jar, xxi manod. leo lebt xxi jar. bonifacius lebt vi jar, viii manod, xi tag. ylarius lebt vi jar, iii manod, x tag. simplicius lebt viii jar, i manod, i t. felix lebt viii jar, xi manod, xvii t. gelasius lebt iiii jar, viii manod, xviii tag. anastasius lebt i jar, xi manod, xxii tag. summachus lebt xv jar, vii manod, xxvii tag. tormisda lebt viii jar, vii manod, xxvii tag. johannes lebt ii jar, vii manod und xv tag. felix lebt vii jar, v manod, xv tag. bonifacius ii jar, xxvi tag. mercurius lebt v jar. johannes lebt ii jar, xv tag. agapitus xi jar, lxxi tag. silverius lebt i jar, v manod, xi tag. virgilius lebt xiii jar, vi manod. pelagius lebt xii jar, x manod, xviii tag. johannes xii jar, xi manod, xxvi tag. benedictus lebt iiii jar, i manod, xviii tag. belagius lebt x jar, xii manod, x tag. gregorius lebt xiii jar, vi manod, x tag. fabianus lebt i jar, v manod, ix tag. bonifacius lebt v jar, ix manod. severinus lebt ii manod und iiii tag. honorius lebt xii jar, x manod, xiii tag. johannes lebt i jar, viii manod, xxi tag. teodorus vi jar, x manod, xxi tag. martinus lebt vi jar, i manod, xvi tag. eugenius lebt ii jar, ix manod, iiii tag. vitalis lebt xiiii jar, vi manod. adeodatus iiii jar, v manod, v tag. bonus lebt i jar, v manod, v tag. ogata lebt ii jar, v manod, viii tag. leo lebt i jar, x manod, xvii tag. benedictus lebt x manod, xx tag. johannes i jar, ix tag. ponon lebt xi manod. sergius lebt viii jar, viii manod, xxiii tag. johannes lebt ii jar, vi manod, xx tag. gregorius lebt xvi jar, ix manod, xi tag. sizmerus lebt xiii tag. constantinus lebt vii jar, xv tag. gregorius lebt x jar, viii manod, xxv tag. zacharias lebt x jar, iiii manod, x tag. stephanus lebt v jar, xviii tag. adrianus lebt xxv jar, x manod, xviii tag. leo lebt xx jar, v maneit, vi tag. stephanus lebt vii manod. paschalis lebt vii jar, vii manod, x tag. eugenius lebt iiii manod, xxii tag. valentinus lebt xl tag. gregorius lebt vii jar, x manod. sergius lebt iii jar. leo lebt viii jar, iii manod, vi tag. benedictus lebt ii jar, iii manod, vi tag. nycolaus lebt ix jar, vi manod und xxx tag. adrianus lebt v jar. johannes x jar, ii tag. martinus i jar, v manod. adrianus i jar, v manod. stephanus lebt v jar. formosus v jar, vii manod. theodorus lebt xx tag. bonifacius xxv tag. stephanus lebt v jar, iii manod. romanus lebt iv manod. theodorus lebt xx tag. johannes lebt ii jar. benedictus ii jar, v manod. leo xlvi tag. cristoforus iiii manod. sergius vii jar, iii manod, xiii tag. anastasius lebt ii jar. lando vi manod, xxv tag. johannes xiiii jar, ii manod, iii tag. leo lebt viii manod. stephanus xii jar, i manod, xii tag. johannes lebt iiii jar. leo iii jar, vi manod, x tag. stephanus lebt iiii jar, iii manod. martinus lebt iiii jar, vi manod, xv tag. agapitus x jar, x tag. johannes iii jar, iii manod. octavianus lebt ein halb jar. leobertus lebt ein halb jar. benedictus xl tag. johannes vi jar, x manod. petrus lebt i jar. silvester und bebretus lebten paid i jar. gregorius lebt iii jar. johannes xv jar. sergius iiii jar. johannes xvi jar. nycolaus ii jar. gregorius vii jar. leo viii jar. victor ii jar. stephanus viii jar. alexander ii jar. gregorius vii jar. urbanus ii jar. pascalis ii jar. gelasius ii jar. calixtus ii jar. honorius ii jar. innocentius xiii jar, viii manot, xxx tag. celestinus v manod, xiii tag. lucius iii tag. erhardus i jar. eugenius ii jar. anastasius iiii tag. adrianus vi jar. alexander v jar. lucius v jar. urbanus i jar. gregorius i jar. clemens ii jar. celestinus i jar. jacinctus i jar. innocentius xx jar. clemens x jar. honorius xi jar. gregorius xii jar. innocencius und alexander vi jar. urbanus iii jar. clemens v jar. gregorius der zehent lebt ain jar.
under den bæbsten gemein
was einer unrein.
ob die andern wæren
reht mit ir gebæren
und mit heiligem leben,
ob in got die êr hêt gegeben,
des kan ich reht gewizzen niht,
wan got hât mit den rehten pfliht,
daz weiz ich sicherlîchen wol;
die rehten di sint freuden vol.
dâ ze rôm was ein wîp,
diu hête wolgestalten lîp
und het sich gestellt als ein man.
nieman für ein wîp sie kunde hân.
diu wart ze bâbst dâ erwelt,
wan man sie hêt für einen helt,
der got rehter wære,
doch was si wandelbære,
daz si was wîp und wolt sîn man -,
dâ von man si zi bâbst nam.
waz si wunders dâ getreip,
di wîl si bâbst dâ beleip,
des kan ich niht gar gesagen,
dâ von sô muoz ich stille dagen,
wan einez weiz ich von ir wol,
daz ich iu für wâr sagen sol:
dô man der wîpheit inne wart,
dô wart niht lenger gespart,
man tæt sie fuder zehant,
daz ist mir von ir wol bekant,
wan si den spot dar umb enpfie,
der ir an ir êre gie,
und muost von rôm scheiden.
den liuten begund si leiden
umb ir boese missetât,
die ir lîp begangen hât.
ze rôm wart bâbst ouch ein man,
als ich von im vernomen hân;
wie ez dar zuo kæme,
daz man in ze bâbst næme,
daz hât man mir kunt getân,
dâ von wil ich iuchz wizzen lân.
er was des êrsten ein spilær,
aller tugend was er lær,
wan daz er wol gelêrt was,
daz er wol schreip unde las
swaz man im vor zalt;
die niuwen ê und die alt
kund er gar ân mâzen vil.
dâ von ich niht verswîgen wil,
ich well den liuten tuon bekant,
wie er bâbst wurd genant.
er was ein arm vlætic man,
wan der würfel gewan im an,
daz er was guotes alsô bar,
daz ich ez niht gesagen tar.
ze einen zîten er gedâht
daz in zuo der bâbstheit brâht.
er gedâht in sînem sin:
wie lang sol ich arm sîn?
ich wil dem tiufel geben
sêl, lîp und mîn leben.
dâ mit er an ein gewick gie.
er sprach:< war umb oder wie
sol ich armer hie bestân?
ich wil dem tiufel mîn sêl lân.>
vor angst was im heiz.
er umbreiz sich in einem kreiz
unde ruoft dem tiufel dar.
dar kom er offenbar
mit engstlîcher vart,
sô bitters nie gesehen wart.
er sprach:< waz wil dû, loterpfaff?
dû bist ein rehter aff,
daz dû mich müest sô sêr.>
der nakent man sprach:< ich wil dîn lêr
gern haben umbe guot.
mîn armuot mir unsanfte tuot.>
der tiufel:< wil dû mir
volgen, sô lêr ich dich schier,
daz dû wirst ein gewaltic man
und die kristen dir all undertân
werdent gemeine.
gip mir dîn sêl aleine,
sô wil ich dich mit sachen
ze rôm bâbst machen.
gip mir von dîner sêl ein lêhen:
wann ich dich süll an sehen
ze jerusalêm in bâbstes wât,
und daz dîn muot ze singen gât
ze jerusalêm ûf dem altær,
daz ich dich danne mit swær
füer swâ ich hin welle,
in die wîz odr in die helle.>
do gedâht im der loterpfaff:
tæt ich des niht, ich wær ein aff.
wan kum ich ze jerusalêm,
daz mich dan der tiufel hin næm?
daz geschiht an mir nimmer.
ich bin frî vor dir immer.
wer siht mich enhalb meres gân?
also gedâht im der tumb man.
dô west er niht die geschiht,
daz er daz jerusalêm niht
meint, daz enhalb meres lac.
daz was dem tumben mac ein slac.
er meint ein kleinez kirchlîn,
daz muoz stæt ze rôm sîn,
und muost ein ieglîch bâbest zwâr
einest besingen in dem jâr.
des enwest nicht der man.
er sprach:< mac ich die êre hân,
daz ich werd bâbst und mug gesîn,
sô hab dir lîp und sêl mîn.>
der tiufel sprach:< des gip mir
dînen brief vil schier,
alsô daz ich mit dînem bluot
schrîb an einen brief guot,
daz der mîn wortzeichen sî,
daz dû sîst mîn und niht frî.>
zehant dem schuolære
was diu red niht swære.
er stach in den vinger guot,
alsô daz im daz rôt bluot
dâ zuo dem vinger her ûz ran.
dâ schreip der vâlandes man
einen brief mit dem bluot.
daz was dem schuolær niht guot.
er sprach:< ich wil dich lêrn,
dû solt zuo dem bischof kêrn,
dâ wil ich dich berâten wol,
daz dû wirst ganzer freuden vol.>
zehant er zuo dem bischof gie.
nieman in dâ schôn enpfie.
dâ stuont er ûzen an der tür.
nieman liez in hin für.
des bischofs schrîber von im schiet,
als im der tiufel riet,
daz er gieng zuo einem wîn,
und trunk, daz er niht trunkner möht sîn.
dô wolt der bischof an der stat
sînen brief senden drât.
er sprach:< ir sült mir bringen drât
mînen schrîber in ein kemnât,
und îlet des baldiclîch.
ich muoz in haben wærlîch.>
daz west der tiufel an der stat,
der in zuo dem wîn geschündet hât;
der liez niht vinden den schrîbær.
dem herren macht er in unmær.
vil vast er ûz der kamer rief:
< wær ieman der mir einen brief
kund schrîben ze einer stunde,
sîn armuot im verswunde.>
daz hôrt der arm nackent man.
< getörst ir iuch an mich lân,>
sprach er,< ich schrîb iu sicherlîch.
ich bin gar künst rîch.
daz sehet ir wol an mîner hant,
und solt ez sîn umb ein lant,
ir wært mit mir versûmet niht;
an mîner geschrift man daz siht.>
der bischof geloubt im gar.
die materje gap er im dar.
dâ mit schreip der nackent man
einen brief, daz nieman
sô guotes briefes hêt gesehen;
des muost im der bischof jehen.
dô er den brief dâ gelas,
des getihtes er vil frô was,
daz er was sô künst rich.
er sprach:< ich sag dir wærlîch,
woldest dû daz würfelspil lân,
ich wolt mich umb dich nemen an.>
des swuor er im manigen eit.
er sprach:< ich wil mîn stætikeit,
herr, niht zerbrechen.>
do begund der bischof sprechen
zuo sînem kamerære:
< ring im sîn swære
und gip im an niuwe kleit,
ob er mir biet sînen eit,
daz er well daz würfelspil
lân, wan er kan sîn vil.
dâ für bôt er mangen eit,
daz er wolt sîn stætikeit
dar an lâzen für gân.>
dô gap man im kleider an,
von îper daz beste,
daz ieman dâ weste.
geriten macht er in iesâ,
daz ie man moht sprechen dâ,
er wær der baz geritenst man,
im wær bereit der êren van.
dâ mit er dient zwâr
dem bischof wol ein jâr,
wan swann er begreif daz spil,
der tiufel in niht liez vil
verliesen, wan er in lêrte,
den würfel er im kêrte
zuo dem besten nâch gewinn,
daz des nieman wart inn.
dâ von der schuolære
gewan âne swære
allez daz er wolde,
wan im der tiufel helfen wolde.
daz treip er wol ein jâr.
der schrîber wart dem bischof gar
liep sicherlîche;
er macht in rîche.
dô er sînen muot erkant,
ze rôm er in dem bâbst sant
mit einer frömden botschaft.
er gap im zerung die kraft.
des was der schrîbær gemeit.
zuo dem bâbest er dô reit
und warp sîn botschaft als ein man,
der kranken muot nie gewan.
dâ von wart er dem bischof liep.
< er müest sîn ein übel diep,
der mich von dir wolt scheiden.
kristen, juden noch heiden
mac mich von dir gescheiden niht.
diu sæld muoz mit dir haben pfliht.>
alsô sprach der bischof guot:
< ich trag dir holden muot.>
ze einen zîten daz geschach,
daz der bischof zuo dem schrîber sprach,
er solt balt ze rôm varn
und solt sich dar zuo bewarn.
dâ mit der schrîber niht enliez,
swaz in der bischof tuon hiez.
er was im gar bereit.
er fuor ze rôm mit stætikeit.
als er ûf dem weg reit
wol fünf tagweid, als man seit,
dô kom ein bot und seit mær,
daz der bischof tôt wær;
daz seit man im sicherlîch.
dô sprach der bâbst rîch:
< schrîber, lieber friunt mîn,
dû solt selber bischof sîn.>
zehant er im daz bistuom liez.
vil wol er im dar zuo gehiez,
als dem bâbst der tiufel riet,
wan er in vil gern hiet.
dô der schrîber bischof wart,
dô wart niht lenger gespart,
er liebt sich den besten.
kunden unde gesten
gap er sîn brôt willeclîch.
sîn muot der wart freudenrîch.
dô er daz treip driu jâr,
dô starp der bâbst, daz ist wâr.
dô viel diu wal gar an in,
daz dûht den tiufel ein gewin,
wan er ze allen zîten riet,
wan er den schrîber gern hiet.
patriarken und kardinâl
und die fürsten, die die wal
hêten gemein,
die lobten in ein,
daz er bâbest wurde.
daz wart im ein burde.
dô wart niht lenger gespart,
der bischof ze bâbst wart.
do besaz er den stuol schôn,
daz was des tiufels lôn.
dar nâch giengen eines tages für in
und sprâchen mit guotem sin
sîn kappellân gemeine:
< herr guot und reine,
ez ist morgen daz reht dîn,
daz dû ze jerusalêm solt sîn
und solt daz ampt dâ begên,
vil schôn ob dînem alter stên.>
dô daz der bâbst erhôrt und sach,
wider die kapplân er dô sprach:
< wie sol daz immer an mir ergên?
nû muoz doch jerusalêm stên
enhalb mers. ich muoz verzagen!
wie sol ich in sô kurzen tagen
die kirchen dâ besingen?
wie möht mir sô wol gelingen,
daz ich möht in tag und in naht
über mer, als ir habt gedâht?>
dô sprâchen die kapplân:
< herr, ez mac alsô niht ergân.
ez ist ein kirch hie nâhen bî,
dâ solt dû morgen sorgen frî
inne singen, daz muoz ergên,
des mac dhein bâbst ab gestên.
diu kirch jerusalêm ist genant
und ist vil wîten erkant.>
der bâbst gedâht: hôch geborn!
sô ist mîn sêl, mîn lîp verlorn.
alsô diu sorg mit im ranc,
unz daz der morgen ûf dranc.
doch muost er mit den kardinâl
varn, daz im daz herz erhal.
er gedâht: ich muoz varn dar!
gegen berg sô gie im daz hâr,
unz er kom ze jerusalêm geriten.
zehant dô wart niht vermiten,
er gerwet sich an, sicherlîch,
alsam ein bâbest rîch,
sam er daz ampt solt begân.
dô gienc er ûf den letter stân.
er sprach zuo vier knappen sîn:
< iuwer triu sol an mir werden schîn;
ich hân iu hie getrouwet wol.
ir habet mîn red hie für vol.
swer mir iur ieglîcher einen eit
hie vor diser kristenheit,
daz ich iuch heiz schaffen
mit leien und mit pfaffen,
daz ir daz tuot ân widerstrît
hie bî mir an diser zît.>
die knappen sprâchen alle vier:
< herr, ir sult gelouben mir,
wir schaffen hie gern iuwer dinc.>
do sprach under in ein junglinc:
< daz uns niht gêt an daz leben,
daz süln wir nimmer wider streben.>
dâ swuoren si vil schiere
starker eid viere.
dô der bâbst vernam ir eit -
den swuorn si bî ir wârheit -,
er sprach:< nu bringet einen stoc her,
daz ist mînes herzen ger.
dâ bî sô sol ein bîl sîn,
daz niht scharfer müg gesîn,
und ein vil starkez mezzer,
daz nimmer möht sîn bezzer.>
dô man daz allez dar brâht,
< ich sag iu, wes ich hân gedâht,>
sprach der bâbest zehant.
< lieben liut, sît an mich gemant!
ich wil mich bîhten offenbâr
vor diser kristenheit für wâr,
unde daz ir wizzet drât,
wie mich der tiufel hât
betrogen als ein krankez wîp:
ich lobt im sêl unde lîp,
daz er mich bâbst machet hie.
alsô er mit mir umbegie,
daz ez ist hie von im geschehen,
des wil ich vor iu allen jehen.
hiut sol er mich füeren hin.
nû hân ich noch zuo got den sin,
daz er sich erbarm über die getât,
die mîn lîp begangen hât.>
er sagt in reht, als ez geschach,
und als der tiufel gegen im jach.
dar nâch hiez er dar gân
die vier knappen wol getân.
er sprach:< slaht mir die füez hin,
die truogen mich zuo dem tiufel hin.>
daz wart schier dâ getân.
er sprach:< ich wil die hende lân,
dâ mit ich im geschriben hân,
dem selben tiufelschen man.>
dar nâch seit er in mit guotem sin:
< snîdet mir diu ôren hin,
dâ mit hân ich gehoeret in;
des muoz zergên mîn lîp, mîn sin.
mîn nas muoz daz lîden:
si wolt des niht vermîden,
si wolt den tiufel smeckend sîn.
sô stich mir ûz diu ougen mîn,
diu kunden in vil reht spehen,
wan si in habent an gesehen.
sô ist daz mînes herzen ger,
daz man mir ûz dem rachen her
snîd mîn fleischlîch zunge:
diu hât ir ordnunge
zebrochen, wan si mit im ret,
dâ von si ez güetlîch tet.>
er sprach mit guotem sin:
< werft ez alz den tiufeln hin,
daz si ez in ir rîche
füern gewalticlîche.>
den tiufeln ez geworfen wart.
dô wart niht lenger gespart,
si spilten da mit des bales schôn
und hêten in diu kleinet ze lôn.
daz sâhen alle die gemein
in der kirchen, grôz und klein,
die dar komen wâren
bî den selben jâren.
wie ez got mit im schuof dort,
des ist noch nieman an ein ort
komen, an ein wârheit,
wan ez nieman her wider seit.
ich tuon iu allen daz bekant,
daz man ze rom einen bâbst vant,
der was genant leô;
die pfaffen nennent in alsô.
wie si dar zuo kômen,
des hân ich niht vernomen,
daz in die roemære
blanten âne swære
und sniten im ûz die zungen,
wan si zuo im drungen
mit grôzem gewalt
tâten si im leit manicvalt.
ein bâbst was under in allen,
der got niht moht gevallen,
und ez was ein unreht man,
als ich vor mir gehoert hân.
dô er der unreht treip genuoc,
dô was der tiufel alsô kluoc,
daz er in fuort von rôme hin,
daz was des tiufels gewin.
er fuort in in der helle grunt,
daz ist den wîsen pfaffen kunt.
waz er unbillîchs hât getân,
des ich noch niht vernomen hân.
ein bâbest ze rôm was,
von dem man schreip unde las.
ob der selb wære,
daz seit niht daz mære,
wan einz ist uns von im bekant,
daz man in tôten ligent vant,
wan in ein mûr sluoc zwâr;
des muost er tôt ligen gar.
nû hân ich gehoeret einen strît,
der mir grôzen zorn gît.
ich hân gehoert von mangem man,
der einer niht diu buoch kan,
die wellent des gewis wesen,
daz die bæbst sîn alle genesen.
daz widerred ich ze aller zît
und muoz immer sîn mîn nît.
ein bâbest ouch ze rôm wart,
der selb hêt grôz hôchfart.
der mûret ein hûs sô hôch,
daz ez über alliu hiuser zôch
fünfzehen ellen, daz ist wâr.
in rôm stêt ez offenbâr.
der selb bâbst was milt.
er hiez entwerfen hundert schilt
an daz hûs sicherlîch.
ez was gar kostrîch,
daz man zalt dem hûs starc,
ez kost siben tûsent marc
und hundert marc, daz ist wâr.
ich kund iu niht gesagen gar,
wie kostrîch ez dâ was.
diu venster wârn mit glas
geworht alsô schôn,
und solt her absolôn
dar inne schôn sîn gewesen.
mit êren mac man dâ von lesen.
er hêt gezieret des palasts wend.
dar nâch nam er den gæhen end.
ein künic hêt grôzen gewalt
e rôm, der was manicvalt;
des name cayus hiez.
mangen frumen künic er liez
besehen, ob dhein roemær
hêt von ieman herzenswær.
er was des muotes ein griulîch man,
als ich von im gehoert hân.
er was gewaltic ze rôme zwâr.
bî im sô bran daz ertrîch gar,
berg, stein und wazzer.
sô daz fiur ie nazzer
was, sô ez ie sêrer bran;
daz moht nieman understân.
ez bran alle tag zwâr
unz ûf daz abgrünt gar
wol drîer klâfter breit.
daz was den roemærn leit,
wan ez bran gar ân ir danc.
ez was von rôm wol drîer rast lanc.
dô die roemære
vernâmen disiu mære,
die kêrten dar zuo iren sin,
wie si daz fiur tæten hin.
daz trahten si gemeinclîch sus.
bî in was her virgilius.
er sprach:< welt ir gelouben mir,
die wârheit seit ich iu schier.>
alsô sprach der gehiuwer:
< ez kan daz wild fiuwer
nieman erleschen gewalticlîch
wan ein man der williclîch
sich verbrant dar in,
möht man ieman vindent sîn.>
die râtgeben seiten gelîch:
< wer tæt daz williclîch?
der wær ein unsinnic man,
der in daz fiur solt gân
mit guotem sînem willen;
er liez sich ê villen.>
doch wurden si ze rât,
daz si einen rüefer drât
santen über al in die stat.
des selben wurden si ze rât,
daz er ruoft, swer sich verbrennen wolt
mit willen, dem gæb man ze solt
swaz er in vor kund nennen,
ob er sich wolt erkennen,
daz er williclîche
gieng in daz fiur rîche.
dô was dhein man sô widerzæm,
der sich der tôrheit an næm
wan einer, was ein toplær,
dem wac der würfel niht unmær.
er hêt vertopelt grôzez guot,
dâ von vil trûric was sîn muot.
der selb gedâht: ich arm man,
ich wær dem tiufel undertân,
daz er mir gæb guotes vil.
dâ von ich mich an nemen wil,
daz ich in daz fiur rît,
ob mir die burger ze aller zît
wellent mînes willen gunnen,
so gewunn ich freud und wunne;
sô wolt ich mich verbrennen.
wellent si daz ich in vor nenne
leisten mir ein ganzez jâr,
sô wil ich mich verbrennen gar,
wann daz jâr ein ende hât.
zwâr an der selben stat
muoz man mich sehen brinnen;
daz ist in mînen sinnen.
der selb was ein heiden,
der sich dâ wolt scheiden
von dem lîb umb daz guot.
dhein sinnic man des niht tuot.
er gedâht: ich muoz sterben.
ich wil êrlîch verderben.
alsô was des heiden sin:
vil snell ich verbrunnen bin.
dô wart gesagt den râtgeben,
ez wolt ein toplær sîn leben
geben umb daz guot.
ob man im sînen muot
wolt lâzen ein ganzez jâr,
sô wolt er williclîchen gar
verbrinnen in dem fiur rôt.
zehant man allen den gebôt,
die in rôm wâren,
die solden sînes willen vâren.
swer des niht entæte,
den solt man brennen stæte.
dâ lobten ez gemeine
grôz unde kleine,
si wolden im sînen willen lân.
zuo in sô kom er dô gegân.
kleider gap man im genuoc.
silberpfenning man für in truoc.
do gewan er michel wunne.
daz er in iht entrunne,
des pflâgen si flîziclîch.
si machten in ân mâzen rîch.
er sprach:< ir herren hôchgemuot,
welt ir daz nemen für guot,
daz ich tuon mit liut, mit stat?>
si seiten:< daz ist unser rât.>
zehant er prüefet einen huot,
der was edel unde guot.
den selben huot er nam.
swan er für ein hûs kam,
da er west ein schoen wîp inne
die er gern wolt minnen,
dâ sazt er für den sînen huot,
sô muost der wirt alsô guot
sîn hûs rumen sicherlîch.
er wær arm oder rîch,
er muost kind oder wîp
lâzen oder sînen lîp.
sô dann der wirt ûz gie,
der heiden dô die frouwen vie
oder er vienc die tohter sîn.
er sprach:< ich wil den willen mîn
mit iu haben sunder wân.
umb iuch muoz ich mîn leben lân.>
wolt er tohter oder muoter hân,
zwâr dâ sach er nieman an,
und wolt er di diern dar zuo,
die hêt er spât unde fruo.
in dem hûs hêt er gemach.
wider sich selber er dô sprach:
< ich bin ze lang hie gelegen.
ich muoz einer andern pflegen.>
zehant sazt er den huot
aber für ein hûs guot:
dâ geschach im reht alsam.
die frouwen half dâ niht ir scham
noch ir weinen, daz si tet.
ir moht gehelfen weder drô noch bet,
er wolt ot sînen willen hân.
sîn werc muost für sich gân,
wan er sînen willen begie
mit allen dingen diu er gevie.
dô er des wol ein jâr pflac,
daz er naht unde tac
sînen willen hêt, swie er wolt,
und man im silber unde golt
gap, swaz er sîn wolt hân,
wan sîn will muost für sich gân,
dô vie man in ân swære.
ze rôm die burgære,
die jâhen:< edler heiden,
hiut solt dû scheiden
mit freuden von diser werlt hin
vil froelîch, daz ist dir ein sin.>
er sprach:< daz tuon ich williclîch.
ich was daz jâr freudenrîch,
ich nam iuch wîp unde kint;
mîn tag mir verzert sint.
ich sag iu reht, waz ir tuot:
bringet mir ein ros guot
unde harnasch daz mir zem,
daz ich an mînen lîp nem.
daz ros sol verdeckt sîn
mit einem guoten baldekîn.
wâpenroc, schilt und zimier
sol man mir gewinnen schier,
daz an mir rag von golde,
als ich ez wünschen wolde.
ûf dem helm sol ein krôn
sweben. sô verbrinne ich schôn.>
swes er im dô gedâht,
daz wart allez für in brâht.
dô wâpent er sich ritterlîch
einem degen gelîch.
ûf daz ros er dô saz.
vil dick er sich des vermaz,
daz ez nie wær vor geschehen.
des muosten si im alle jehen.
dô stapft er ûz der stat dan.
mit im reit manic frum man.
dâ hêt daz fiur verbrant
wazzer, stein und daz lant,
daz die roemær in der wîl
heten zuo dem fiur kûm ein mil.
dô si daz vernâmen
und zuo dem fiur kâmen,
dô hiezen si in rennen.
si jâhen er solt sich verbrennen.
dô ruoft der heiden âne spot
an sîn verfluochtez abgot.
dâ mit er in daz fiur rant.
daz fiur in ze tôd verbrant
und lasch an der selben zît.
ez brant nimêr die lucken wît.
nâch dem herren cayus
besaz ein künic rôm alsus,
der was geheizen nerô.
des wurden di roemer unfrô,
wan er was ein übel man.
sîn gelîch wart nie gesehen an.
er was sicherlîche
den liuten allen gelîche
gar ân mâzen leit.
er was æhter der kristenheit
und was der êrst stoerær.
die kristenheit tôt er mit swær.
er kêrt dar zuo sîn sinne,
swâ er der kristen wart inne,
daz er der keinen lie genesen.
des muoz er hiut verfluocht wesen.
zwâr bî sîner kintheit
pflac sîn ein meister, dem was leit,
swaz er unbildes ie began.
er was ein wol gezogner man,
des wârn im die roemær holt.
nerônis vater gap im solt,
daz er im zug daz kindel schôn.
er moht verdienen niht daz lôn,
wan er wolt im volgen niht;
des was sîn zuht an im enwiht.
doch sluoc er in vil sêre.
daz tet er durch sîn êre.
dâ von er in sêr vorht,
swan er des iht worht,
daz boese was und niht guot;
des was zornic sîn muot,
wan er dem meister vînt was,
als ich an dem buoch las.
er gedâht: wird ich ein alt man,
ez muoz dir an daz leben gân.
diu red stuont unz an die vart,
daz nerô gewaltic wart
der stat und der roemære.
dô wart im daz swære,
daz er den meister sehen solt,
wan er wart im nie holt.
er sprach:< meister, zühtic man,
swenn ich iuch sol sehen an,
sô fürht ich sêr iuwer zuht.
ich læg lieber in der suht,
dann ich iuch sol sehen an.
ir habt mir sleg genuoc getân.
dâ von fürht iuch daz herz mîn.
ich muoz vor iu ân angst sîn.
ich wil iuch hie toeten zwâr.
daz sag ich iu offenbâr.>
dô erkant der meister guot
des herren verfluochten muot.
er sprach:< herr, lât mich genesen.
ich wil immer von iu wesen
vil verr gar in fremdiu lant,
daz ich iu nimmêr wird bekant.>
dô sprach der künic nerô:
< ez mac ergên niht alsô.
dû muost mir lâzen dîn leben,
wan ein genâd wil ich dir geben:
welich tôt dir aller liebest ist,
den tuon ich dir an dirre vrist.
ist dir der lasterbær tôt liep,
ich heiz dich hâhen als ein diep
oder dich enthoubten schôn,
wan ich des hân von dir lôn;
oder ich heiz dir als dem tôrn
die hût ziehen über diu ôrn,
oder ich heiz dich ratbrechen
oder ein swert durch dich stechen.>
dô sprach der meister wol getân:
< ich zwâr dhein schult hân.
des solt dû dich erbarmen
über mînen lîp vil armen.>
dô sprach der künic nerô:
< ez mac ergên niht alsô.
der tôt muoz dir an gesigen.
sag, wie wil dû tôt ligen?>
dô sprach der meister an der stat:
< sît sîn niht mac werden rât,
sô heizt mir machen ein volbat.>
daz wart bereitet an der stat,
und wart dar în gesetzet.
der freuden wart er geletzet.
man liez im ûf der mêdiâ.
des muost er lân sîn leben dâ
sanft unde lîse,
der meister alsô wîse.
des meisters sun hiez er dar gân.
er sprach:< dû solt niht sehen an
mich mit den ougen dîn.
zwâr dû muost mir vînt sîn,
daz ich dînen vater ertoetet hân.
des muost dû blinter für mich gân.>
zehant er ein messîn becke
hiez glüen alsô kecke,
daz ez wart alsô fiuwerrôt.
nerô dem kinde gebôt,
ez sæch in des beckes schîn.
des muost ez dâ blint sîn,
wan im diu ougen wurden glas.
da von nerô verfluochet was.
der selb verfluochet nerô,
der gedâht im alsô
mit herzen und mit sinne:
ich muoz des werden inne
und mir mîn ougen geben schîn,
wâ ich in der muoter mîn
si gelegen, des muoz ich spehen
und mit mînen ougen sehen.
des wil ich niht vermîden.
die muoter hiez er snîden
und sach dâ er gelegen was;
in dem buoch ich ez las.
daz was ein unrein sit,
doch volget er im gern mit.
dar nâch sant er drât
in daz lant und in die stat
nâch meistern und nâch arzât.
der kômen zwên und sibenzic drât.
er sprach:< lât iuch niht betrâgen:
dâ wil ich iuch frâgen,
ob ir möht gemachen
mit seltsænen sachen,
daz ich ein kint gebern solt.
ich gæb iu silber unde golt,
wan an nie dheinem man
wær daz wunder ergân.
ich wolt versuochen wîplîch swær
ein frou diu ein kint gebær.>
des antwurten gemein
der meister ieslîcher ein,
ez wær wîplîch und unreht,
daz weder man noch kneht
sprach der herr zehant:
< ir müezt mir lâzen hôhiu pfant:
ich mein, iuwer aller leben
müezet ir mir dar umb geben,>
und hiez si vâhen an der stat.
in einen karker drât
hiez er si werfen zehant.
< iur houbt lât mir hie ze pfant>
sprach der künic nerô.
des wurden die meister vil unfrô.
die meister trahten zehant,
wie si lôsten iriu bant
gegen dem künig nerô.
der ein sprach:< ich wil machen vrô
den künic nerô hie ze stet.>
also er gegen sînen gesellen ret.
< ich rât, daz man im mâche
von seltsænen sachen
ein tranc nâch sînem gebot,
alsô daz in im werd ein krot
und wahs, sô wænet er zwâr,
er hab in sînem lîb gar
ein kint; des hât er guoten sin.
sô diu krot kratzt in im,
sô wirt er an den sinnen blint,
wan er wænt, er trag ein kint.
daz getranc kan ich machen
von seltsænen sachen.
sô mügen wir werden von im getrôst
und von sorgen erlôst.>
zehant si hiezen zuo im gân
einen getriuwen man,
der pflac des karkære.
si sprâchen:< unser swære
wellen wir niht lenger hie hân.
wir biten iuch zuo dem herren gân.
ob er sîn niht welle enbern,
sprechet, wir wellen in gewern
und wellen im mit sachen
ein kint in im machen,
daz er trag nâch allem reht:
im wirt ein diern oder ein kneht.>
dô der guot und der gewær
pflegær des karkær
dise red von in gewan,
er gie zuo sînem herren dan
und seit im mit vorhticheit,
als im der meister hêt geseit.
des selben was her nerô
von herzen alsô reht vrô.
doch sprach er:< ir trugheit
diu ist mir von herzen leit.
ich lâz si nimmer ledic vrî,
swie nôt mir nâch dem kinde sî.
ich wil niht erwinden,
ich muoz des kindes enphinden,
oder ich lâz si nimmer;
si müezen gevangen immer
sîn, unz daz ich werde gewar,
daz ich daz trag offenbar.>
die meister an der stat
machten daz getranc drât
und gâben im daz ze niezen.
si liezen ez in in fliezen.
dâ von sô wuohs ein krot wît
in sînem lîb an der zît.
dô si gewuohs ûf die vart,
daz si in im grôz wart,
do begund si sich rüeren
und im sîn lebern zerfüeren.
dô wart der künic nerô
des kindes von herzen vrô.
er hiez die meister lâzen
ûf stegen und ûf strâzen.
er gap in allen rôtez golt.
er sprach:< ich bin iu von herzen holt,
iu allen samt gemeine.
iur meisterschaft ist reine.
des swuor ich für iuch hart schier:
daz kint rüeret sich in mir.>
die meister man dâ alle lie.
ieslîcher reit oder gie
vil schôn von dem lande,
von dem si hêten schande
erliten, wan si wâren kluoc.
si westen wol daz er ein kroten truoc.
dar nâch vil unlanc
den künic diu krote twanc,
daz er nâch was tôt.
den meistern er ze samen gebôt.
si hêten sich mit sorgen
ûz dem land verborgen.
dô man der meister niht vant,
dô muost er in fremdiu lant
senden nâch meistern guot.
des wurden si vil wol gemuot.
dô die selben arzât
kômen ze rôm in die stat,
dô seit man in diu mære,
wie ez ergangen wære.
die arzât sprâchen zehant:
< uns ist daz wol bekant,
wir müezen in dem urinâl
morgen sehen über al,
wie der kinttraht sî,
sô tuon wir in sorgen frî
des sol er uns wol gunnen
morgen vor der sunnen
sehen schôn den brunnen sîn.>
si sprâchen:< lieber herr mîn,
wir sagen iu daz offenbâr,
daz ir ein kroten traget zwâr.
des wellen wir vor iu niht verheln.
welt ir, daz wir sie von iu steln,
daz tuon wir hie odr ir sît tôt.>
doch twanc den künic grôz nôt,
er sprach:< jâ, durch den willen mîn,
ich wil iu holt mit triuwen sîn
und wil iu lîhen unde geben
ân aller hande widerstreben.>
die meister dâ mit sachen
begunden ein tranc machen
und gâben im daz ze niezen.
si liezen ez in in fliezen.
zehant dô er daz tranc genam,
diu krote schôn von im kam.
zehant man den künic leit
an ein bette daz was breit.
man pflac sîn, daz er wol genas.
dô er dô bekomen was,
dô frâgt er der mære,
wâ sîn kint wære.
daz truoc man im für an der stat.
ein ammen man mit flîz bat,
daz si im zuge daz selb kint.
sehzic schâf und ein rint
gap man ir ze miete,
daz si ez schôn hiete.
dô sprach der künic nerô:
< amme, ir sült wesen vrô.
ich mach iuch sicherlîche
vil gar ân mâzen rîche.>
der künic hêt der fürsten kint,
die ze rôm hoerent sint,
diu wârn sîn gîsel, daz ist wâr,
aller fürsten kint gar,
die hie dishalb meres wâren
bî den selben jâren.
dar nâch der künic sant ûz wît
und macht ein schoene hôchzît.
er gebôt allen künigen dar,
daz sagt uns daz buoch für wâr,
der kint dâ gîsel wâren,
die muosten zuo im varen.
si wæren nâhen oder wît,
si muosten zuo der hôchzît.
enhalp der tîfer ûf daz velt
sluogen si schôn ir gezelt.
zwên und sibenzic oder mêr
kômen der künig hêr.
daz muosten si tuon umb diu kint,
diu ze rôm gîsel sint.
dô hiez der künic nerô
bereiten einen wagen dô,
der was aller silberîn.
die schîben wâren guldîn
und daz geriht gemeine.
mit edelm gesteine
was daz geriht beleit.
ein kobel lanc unde weît
muost ob dem wagen sîn
von einem guoten baldekîn.
daz kleit daz diu amme truoc,
daz was hêrlîch genuoc
von samît grüen als ein gras.
von gold dar ûf geslagen was
aren, als si lebten;
vil ir dar umb swebten.
ein hirz, der was alsô zam -
ûz sînem hof er in nam,
wan er was schoen genuoc -,
er fuort die ammen guot
und die kroten, nerônis sun.
den gîseln hiez er kunt tuon,
daz si des niht vergæzen,
so da sîn sun und diu amme sæzen,
daz si der pflægen gemeinclîch,
diu edeln kint alsô rîch.
nerô begund in vor sagen,
ez solt nieman an den wagen
grîfen dâ sîn kint ûf wær
oder ez wurd im swær.
swer niht von fürsten art
dar zuo geborn wart
unde an den wagen griff,
sîn houbt im von dem lîb sliff.
ez wær billîch und reht.
sîn sun wær ein edel kneht.
der wagen dâ bereitet wart.
man fuort in schôn ûf die vart,
ûf die bruck, daz was reht.
dâ gie manic edel kneht
allez neben dem wagen hin.
zwâr daz was des küniges sin.
der hirz den wagen zôch zwâr
mitten ûf die bruck gar.
er hêt umb den hals sîn
einen komat von baldekîn.
der wagenkneht hêt rîchiu kleit -
des was er frô und gemeit -
von scharlach wîz unde rôt,
als im der künic dâ gebôt.
do si kômen ûf di bruck gevarn
allez bî den selben jârn,
do begund diu krot dringen,
wan si hôrt singen
ander ir hûsgenôz
in einer lachen grôz.
dô hupft si ûf den leiterboum.
des nam diu amme dô niht goum.
si fuor dô nider hin ze tal
in daz wazzer âne schal,
in die tief, als si wolde,
wan si dâ wesen solde.
daz wart dem künig geseit.
ez was im von herzen leit.
sîn knappen sach er vor im stân.
er sprach:< zuo dem wagen sült ir gân,
als ich iuch nû wil lêrn.
heizet in umbe kêrn.
und heizt si füern in die stat,
daz ist mîn will und mîn rât;
und vâhet diu fünfzic kint zwâr
und heizet si enthoubten gar,
daz si mînes sunes pflâgen niht.>
daz was ein jæmerlîch geschiht.
diu kint enthoubt man zehant.
die ammen man ûf ein rat bant.
ir gebein hiez man zerstôzen
mit starken redern grôzen.
der wart der tôt dâ funden drât,
daz man si sazt ûf ein rat,
als man hiut di mordær tuot.
ez was der ammen dhein guot.
dô daz die künig vernâmen
und in diu mær kâmen,
daz diu kint enthoubt wârn,
do begundens jæmerlîch gebârn,
ieslîcher umb sîn eigen kint.
si sprâchen:< all die nû sint,
juden unde heiden,
die helfen uns scheiden
den künic von dem lîb sîn
umb unser kleiniu kindelîn.
ez ist ein jæmerlîch mort geschehen
an unsern kinden, diu müez wir sehen
alsô tôte vor uns ligen.
doch wir dem künig an gesigen
und in an êren letzen!>
si begunden sich wider setzen.
zehant der künic nerô sant
wîten ûz in diu lant
sînen marschalc guot.
er sprach:< ich trag dir holden muot.
brinc uns liut ein michel kraft,
daz wir iht werden sigehaft.
lâ mich des geniezen:
ich lie mich nie verdriezen,
ich tet ie den willen dîn.
ich wil dir holt mit triuwen sîn.>
zehant der marschalc reit
ûz, als er im hêt geseit,
und gewan im liut ein teil.
daz dûht in ein michel heil.
do der marschalc von dannen reit,
mit flêhen und mit kündicheit
brâht er die roemer ûf daz velt.
er hiez ûf slahen sîn gezelt.
die brucken warf er ze tal
in daz wazzer über al,
daz über daz wazzer die vîant
iht kæmen in sîn lant.
dâ lâgen die roemære
ûf dem veld mit swære,
mit harnasch und mit wer.
der marschalc brâht ouch ein her.
dô reit der künic nerô
zuo dem marschalk dô
und seit im daz ze mæren,
daz die vînt wæren,
die dort vor rôm lâgen
und dheines strîtes pflâgen.
ez wâren allez roemær.
dô seit der marschalc mær,
ez wæren allez vîant.
< ir solt si an rennen zehant.>
er enbôt den roemæren,
daz ditz vîant wæren.
er brâht si ze samen gar
mit fanen und mit breiter schar,
dâ si vâhten einen strît.
dâ huop sich krîmhild hôchzît.
si verlurn beidenthalben
ûf velde und in alben
beidenthalben fünf hundert man.
daz sach nerô allez an,
wan er habt bî der zît
ouch ûf dem velde wît.
den marschalc sach er vehten
mit rittern und mit knehten
als einen helt. wol getân
zôch er von dem veld dan
und understuont an der zît
alrêrst den vil herten strît.
dâ mit reit er in die stat.
swer den lîp verlorn hât,
der muost zwâr den schaden hân.
er begund ûf den palast gân
und betwanc den rât, die roemær
zwâr mit grôzer swær,
daz si swuorn dem marschalk guot,
wan er im willigen muot
truoc âne swære.
die gewaltigen roemære
kunden im niht widerstân.
si muosten dâ ze herren hân
den marschalc sicherlîche.
des swuoren si gelîche.
der künic sprach:< marschalc, lieber man,
niht lenger wil ich mîn leben hân.
dîn hend sint des wol wert,
daz si ditz scharpf swert
stechen durch mînen lîp.
nû êre an mir alliu wîp
und lâz an mir hie geschehen,
daz ich ez an mir müg spehen.>
dô sprach der marschalc guot:
< mîn hant dir niht schaden tuot,
wan dû bist der herre mîn,
dû solt von mir ân angst sîn.>
dô sprach ez her nerô:
< nû toet mich, sô wirst dû vrô,
oder ez muoz an dir ergân.
dînen tôt ich hie muoz sehen an.
daz ist ein geteiltez spil.
nu nim welhez dû nemen wil.>
zehant der marschalc zuct sîn swert.
< sît dîn lîp des tôdes gert,
sô sol ez wærlîch geschehen.
ich muoz dich tôten vor mir sehen.>
zehant er im daz swert bôt.
er stachz durch in, daz tet im nôt.
des wârn die roemær vrô,
daz er den lîp hêt lâzen dô,
und die fürsten wol getân,
der kint den lîp muosten lân;
die stiften dô ein grôz stat,
als si noch hiut gemûret stât;
diu wart geheizen lattran.
dar inne sô saz manic man
und zwô und sibenzic zungen zwâr,
die sâzen dar inn offenbâr. nerô der griulîch künic und æhter der kristenheit, der kriuzet sant peter. sant pauls enthoubt er. senecam tôt er. sant jacoben unsers herren muomen sun enthoubt er. sant marcum in alexandria martert er. der selb künic rîchset ze rôm drîzehen jâr und einlef mânôt von gotes geburt lvii jâr und der selb nerô schuof und hiez ix tûsent, sehzic tûsent und hundert und tûsent und vier und vierzic burger die gezalt sint di von ihm verdurben und drîzic tûsent juden die er hiez verderben. dar nâch wart jerusalêm gewunnen.
dar nâch rîchset alsus
ein künic hiez theseus.
der stift ein lant hiez argas,
wan er herr dar inne was.
dar nâch wart ein künic rîch
ze rôm gar gewalticlîch,
der hiez domicjanus.
di pfaffen schrîbent in alsus.
er hêt des guoten sit,
daz er den râtgeben mit
was ze allen zîten
in fride und in strîten
und hêt gern wîsen rât
an einer ieslîchen stat.
swan die roemære
wolden âne swære
gên ze rôm an den rât,
der künic niht versûmet hât,
er gieng ze allen zîten zuo in.
daz was an im ein wîser sin.
do het der vordern râtgeben einer
einen sit und mêr dheiner,
daz er sînen sun lie mit im gên
und lie in bî dem rât stên.
daz treip er für wâr
völliclîch zwelf jâr.
daz merkt der künic ze stet.
gegen den râtgeben er ret,
er sprach:< ditz kindelîn
solt niht bî unserm rât sîn.
ez hât den rât gesworn nie.
dâ von ist ez unbillîch hie.>
dô des kindes vater erhôrt
des küniges rede und sîn wort,
er sprach:< daz kint lât hinne sîn.
habt ez ûf den lîp mîn,
daz ir dar an niht unreht tuot.
iur pfant sî mîn lîp und mîn guot.>
dar nâch daz kint heim gie.
diu muoter ez schôn enpfie.
ez sprach:< muoter, nû gip mir rât.
der künic wolt mich alsô drât
vertriben hân von dem rât sîn.>
dô sprach diu muoter:< kint mîn,
vörhtest dû die red sô sêre?
dû wil haben êre:
nû sag mir, liebez kint, drât,
waz trahtent si an irem rât?>
dô sprach daz kint:< daz sag ich niht,
swaz mir halt dar umb geschiht.
ich müest den lîp dar umb geben
und verliesen mîn leben.>
diu muoter zorniclîchen sprach:
< wie gern sæch ich dann ungemach
an dir und an dem vater dîn!
dû solt des gewis sîn:
und wær ez umb tûsent mort,
diu wurden von mir niht gehôrt.
dâ von, liebez kint mîn,
lâ mich den rât wizzent sîn.>
daz kint sprach:< wil dû ez verdagen,
sô wil ich dir den rât sagen.
si sint gesezzen vierzehen tag,
daz ich dir für wâr sag,
daz sich ein ieglîch mannes lîp
scheiden sol von sînem wîp,
der si niht gern haben wil.
der rât ist komen an ein zil.>
diu frou daz mær niht moht verdagen.
si begund ez irn friunden sagen.
dô kam daz mær übr al die stat.
der künic im dô sagen bat,
von wiu daz mær wær bekomen.
er hiet die wârheit gern vernomen.
ez kund im nieman dâ gesagen,
wan ieslîch man muost ez verdagen,
wan nieman west die wârheit,
daz ez daz kint hêt geseit.
dar nâch wart daz kint gewar,
daz diu red offenbar
was von im entsprungen,
von im alsô jungen.
dâ von daz kint zem vater sprach:
< daz mær und der ungemach
ist komen von der muoter mîn.
diu lie mich niht mit frid sîn,
wan si sprach, ich solt niht verdagen,
ich solt ir hie den rât sagen,
der vor dem künig muost ergân.
des wolt si mich niht erlân.
dô vorht ich, ich gwunn ungemach> -
alsô daz kint zem vater sprach -,
< da von seit ich ir daz mære,
daz der rât wære
von der roemær wîben:
ieglîcher von irm lîbe
wolt sich mit êren scheiden,
juden und ouch heiden.>
der vater sprach dem künig zuo:
< ich weiz, von wem daz mær nu
ist alhie entsprungen.
von mînem sun jungen
ist ez wærlîch geschehen.>
dô begund der künic jehen,
er wurd der wîsest man,
den alliu werlt geleisten kan.
zehant der vater im verjach,
als daz kint zuo dem vater sprach.
der künic aber sprach:
< mîn ouge zwâr nie gesach
kein so sinnigez kindelîn.>
er gie zen râtgeben sîn
und seit den diu mær reht
von disem jungen kneht.
er sprach:< ich wil ez toeten,
sô bring ich mich von noeten.>
die râtgeben antwurten an der stat:
< herr, daz ist niht unser rât.
ez hât friunt alsô vil,
daz ich ez nieman râten wil
noch dir ez nieman râten sol.>
er sprach:< ich tuon im anders wol,
wan kæmen sîn friunt gelîch,
sô möht ich von dem künicrîch
vil gar werden gesetzet,
und an den êrn geletzet.
ich wil ez tuon mit reht,
daz ich dar umb niht veht.
ez sol von mir sicher sîn.
ez muoz swern den rât mîn.>
dô ez den rât dô geswuor
und zuo in in den palast fuor,
dô sprach der künic:< welt ir
hinne all swern mir,
swaz ich ûf leg, daz daz ergê
und nieman des hinder sich stê?>
des swuoren si gemeine
grôz unde kleine.
er sprach:< ich wil iuch alle biten,
daz ir sît mit guoten siten
und morgen ezzet daz brôt mîn.
dar umb wil ich iu holt sîn.
nû besehet alle,
wie ez iu gevalle.>
er sprach:< ich gib eim ieslîchen man
einen visch wolgetân,
und swer mich unêret,
daz er in umbe kêret
vor im ûf der schüzzel,
dem heiz ich den drüzzel
slahen von dem lîb sîn,
dar umb daz er daz bot mîn
bricht an der selben stat,
daz mîn munt verboten hât.>
do ieslîcher râtgeb erhôrt
des küniges zornigiu wort,
si sprâchen:< swaz iu leit ist,
daz süll wir lân in kurzer frist.>
des morgens saz er an den rât,
der wert unz an den âbent spât.
daz tet er allez umb daz kint,
daz ez der hunger machte blint.
do si zuo dem tisch sâzen -
des küniges spîs si âzen -,
dâ tet daz kint als ein tumb.
den visch kêrt ez umb.
dô seit ein meldære
dem künig diu mære.
dô sprach der künic unverzeit:
< mir ist umb daz kint leit,
doch muoz mîn bot für sich gân:
daz kint muoz mir daz leben lân.>
die râtgeben bâten alle
den künic mit schalle.
waz half dô ir aller bet?
der künic sîn doch niht entet.
daz kint sprach:< sol ich niht leben,
ir sült mir doch ein gâb geben.>
der künic sprach:< knab, nû sprich.
swaz dû wil, daz tuon ich.
bit, swaz dû wellest hân,
daz sî dir allez undertân,
wan daz ich dich niht lâze leben,
daz ander daz sî dir gegeben.>
dô sprach daz kint wol getân:
< sol ich daz für ein wârheit hân?>
der künic sprach:< ûf di triuwe mîn,
dû solt sîn gewis sîn,
daz ich dînes tôdes niht enger,
unz ich dich dîner bet gewer.>
dô sprach daz kint unverzeit:
< swer dir von mir hât geseit,
daz ich den visch umbe kêrt,
der selb hât mînes tôdes gert.
des ougen solt dû mir geben
ân aller hande widerstreben.>
daz lobt im der künic dô.
dô wart der man vil unfrô,
der diu ougen solt lân.
er begund von dem künig gân
und flôch in ein ander lant,
dâ in nieman inne vant.
dô des der künic wart gewar,
dô wart er trûric, zornvar.
des andern morgens fruo,
dô sprach er dem kinde zuo:
< dû hâst mit dîner kündicheit
mich betrogen, daz ist mir leit.>
daz kint hin zuo dem vater gie.
vil lieplîch ez in umbevie.
ez sprach:< sent mich von hinnen.
ich mac niht entrinnen
dem künig, er heiz mich toeten
mit angsten und mit noeten.>
zehant in der vater sant
von im in ein ander lant.
dar nâch über fünf jâr
wart der selb künic gar
ûzsetzic an der zît.
dâ von im roemær truogen nît
und wolden in verstôzen hân.
des solt an im niht ergân,
< daz ich von in gelîche
kæm von mînem rîche.
ich wolt ê ertrinken
und in dem wâg versinken,
ê daz an mir geschæch,
daz etlîcher gern sæch.>
er hiez balde springen,
sîn schoen ros bringen;
daz was mit sprüngen kec.
von baldekîn ein deck
hiez er ûf daz ros legen.
er enpfie der abgöter segen.
von pfeller und von sameît
der kleider er an sich leit.
zwên armbougen guldîn
leit er an die arm sîn.
von golde ein krône
sazt er ûf schône.
sîn zepter nam er in die hant.
dâ mit er ûf die bruck rant
und sprangt daz wazzer ze tal.
er tet einen jæmerlîchen val.
dâ mit er sîn ende nam.
nieman west wâ er bekam.
dô die roemære
vernâmen disiu mære,
dô wart zehant
nâch dem kind gesant
und nâmen in ze herren sus.
er hiez anthyochus
und wart gar ein biderber man.
rôm wart im undertân,
und alliu künicrîche
warten im gelîche.
er macht bî den jâren
daz diu lant wâren
mit fride alle gelîche
in dem künicrîche.
er wart der wîsest man,
der nâch salomôn rîchsen began.
ein man ze rôm saz alsus,
der was genant virgilius.
der was ze rôm alsô kluoc,
daz er zoubers vant genuoc.
als ich iuch wil bescheiden,
er was ein rehter heiden.
an rehtem glouben was er blint.
er was gar der helle kint.
ich wil iu sagen, wie er gewan,
virgilius der selb man,
daz er kund zoubers vil.
vor nieman ich daz helen wil.
ich sag iu ze rehte
von dem selben knehte,
wie er daz zouber vant;
daz ist mir von im bekant.
in einem wîngarten houet er
vil gar nâch sînes herzen ger.
vil vast er in die erde sluoc,
daz ez diu houwe kûm vertruoc.
sô grôz sîn houwen, sîn slahen was,
daz er kam ûf ein glas.
daz was tiufel alsô vol,
daz ich sîn niht sagen sol.
daz glas er ûz der erde nam.
< vil wunne ich in dem glas hân,>
sprach der selb virgilius.
< ich wil ez hie behalten sus.
des hân ich frum unde êr,
swâ ich in dem land hin kêr.>
dô sprach der tiufel ûz dem glas,
der dar inne verslozzen was:
< virgilius, lâz uns varn.
wir wellen dich immer bewarn
vor aller hand leide.
lâz uns varn ûf die heide.
wir wellen dich kunst lêren vil,
daz dû hâst freud und spil
immer unz an dînen tôt.
in disem glas ist grôz nôt.
zwên und sibenzic ist unser schar,
wir sagen dir sicherlîch für wâr.>
dô sprach virgilius der man:
< ich mac mich niht an iuch gelân.
lêret ir mich ganze lêr,
sô swer ich iu des sêr,
daz ich daz glas zerbrechen wil.
lêrt ir mich kunst alsô vil,
daz ich sîn frum gewinnen mac,
ich swer iu noch an disem tac,
daz ditz glas von mîner hant
zerbresten muoz zehant.>
zehant die tiufel alle
lêrten in mit schalle
die zouberlist ân arbeit,
als si noch in der kristenheit
allenthalben umbe gât
swer zoubern kan ân missetât.
dô er die kunst von in enpfie,
ze einem stein er dô gie.
er brach daz glas und lie si varn,
die tiufel alle mit irn scharn.
zehant gedâht virgilius:
ich muoz ir kunst versuochen sus,
sît die tiufel sint von hinnen
gevarn. nû trou ich wol gewinnen
beidiu êre unde guot.
wie wol daz mînem herzen tuot,
daz ich frum und êre
gewinn ân herzensêre!
virgilius der selb man
begund ze rôm gân.
und versuocht sîn meisterschaft,
ob ez wær wâr der tiufel kraft.
er macht ze rôm ein steinîn wîp
von kunst, diu hêt einen lîp,
swanne ein schalc, ein boeser man
wolde ze einem wîb gân,
daz er gie zuo dem steine,
der boes, der unreine,
daz im was bî des steines lîp,
reht als ez wær von art ein wîp.
niht fürbaz ich iu sagen sol,
mîn meinung wizt ir alle wol.
des zoubers treip er genuoc.
er was ein man ân mâzen kluoc,
ich mac ez niht gar gesagen,
der wârheit muoz ich vil verdagen,
wan einez weiz ich für wâr,
daz sag ich iu offenbâr,
daz er umb einer frouwen minn
warp, diu was ein burgærinn
und was ze rôm in der stat
gesezzen, wan er sie dick bat,
daz si sînen willen tæt.
doch was diu frou stæt,
daz si in niht wolt gewern,
des er an sie moht gern.
doch liez er niht sîn werben.
er jach, er müest ê sterben,
< ê daz ich von iu lâze.
iur minn kumt mir ze mâze.>
si sprach:< iur unsin iu leit gebirt,
wan ich sag ez mînem wirt.
und wært ir schoener dann absolôn,
mîn minn ist iu versaget schôn. ir sült an ein ander gern, diu iuch müg iuwer bet gewern.
ich wil iu sîn gar ze rein.
ez müesten ê bresten all stein,
ê ich iuch wærlîch wolt gewern,
des ir wolt an mich gern.
gêt hin, lât mich ân nôt.
mîn man tuot iu den tôt.
dem wil ichz sagen sicherlîch.
iur red ist gar unbillîch.>
virgilius sîn niht enliez,
silber, golt er ir gehiez,
der frouwen sicherlîche.
er was ân mâzen rîche.
dô er die frouwen wolgetân
von dem gewerb niht wolt lân,
dô gie si zuo irm wirt.
< ein wîser man ir birt
unde sît niht ze alt:
ahtet, wie ich behalt
mîn wîplîch êr,
die ich von mîner kintheit her
mit zühten hân behalten.
mit êren muoz ich alten,
ob ez nu iuwer will ist.
nû râtet mir in kurzer frist,
daz ich virgilio engê.
der tuot mir nôt unde wê
zwâr umb mîn minne.
nû nemet in iuwer sinne,
wie ich sîn kunst umbegê,
daz mir mîn êr von im bestê.>
ir êlîch man sprach zehant:
< frou, dîn laster und dîn schant
wær mir von herzen leit.
swie vol er ist der kündicheit,
sô wil ich trahten, frou mîn,
daz er muoz geschant sîn.
nû volg, frou, mînem râte:
send nâch im drâte
und gelob im, liebiu frou mîn,
dû wollest den willen sîn
leisten hînt bî diser naht,
des habest dû dich wol bedâht.
dû solt im diu mære
sagen, ich sî mit swære
von dir geriten und mit zorn;
dû habest umb sust mîn huld verlorn.
sag im, er müg niht schier
in daz hûs komen zuo dir,
ich hab dich in starker huot.
sprich: « mich dunket guot,
daz ich iu lâz ein korp ze tal.
dar in sô sitzt ir ân schal.
diu sorg iuch vil gar verbirt,
wan sîn nieman innen wirt.
iurn willen tuon ich sicherlîch.
ûf ziuch ich iuch frôlîch
in den turn, den ich hân.
iuwern willen wilich begân. »
sô er siht den willen dîn,
sô wil er gar ân angst sîn.>
swaz ir der wirt vor sprach,
diu frouwe tet ez allez nâch.
si sant nâch virgilium.
si sprach:< sît ir ein degen frum,
daz sült ir mir hiut erzeigen.
ich gib mich iu für eigen
hînt bî diser naht.
mîn man hât sich niht wol bedâht,
wan er mich sêr geslagen hât.
dâ von sô ist daz mîn rât,
daz ir hînt komet zuo mir.
des ir mich bât, daz tuon ich schier
enden hînt an dirre zît.
mir ist niht in den landen wît
niht sô leides sô mîn man.
leides ich im vil wol gan.>
dô der her virgilius
von der frouwen hôrt alsus
die red, die si hêt getân,
er sprach:< sol ich hînt zuo iu gân?>
si sprach:< ich fürht die huot.
ich rât, daz ir sô wol tuot:
lât iuch in einem korb schier
her ûf sicherlîch zuo mir
ziehen, daz ist reht getân.>
< vil gern, frou,> sprach der man,
< wan ich ez immer dienen sol.
ir sît aller tugent vol.>
des nahtes dô ez spât wart,
virgiljus der gie ûf die vart
zuo dem selben turn hin.
er warf mit einem steinlîn
in daz venster, daz ez erhal.
dô gie diu frou âne schal
und entslôz daz venster schier.
ir êlîch man gie mit ir.
si sach her ab und sprach alsus:
< sît ir dâ, her virgilius?>
er sprach:< frou wol getân,
den korp sült ir her ab lân,
dâ wil ich sitzen in.
ir habt dar an wîsen sin.>
zehant si den korp liez,
als sie virgilius dâ hiez.
dâ saz schôn virgiljus in.
< ir habt dar an wîsen sin,>
wan si in ûf mit sinne gar
an den turn zôch zwâr
wol drîer gadem hôch.
niht fürbaz si in ûf zôch.
si strict in zuo und liez in hangen.
sîn will was niht ergangen.
si was ein reinez wîp;
kiusch und schoen was ir lîp.
des morgens dô ez tagte,
den roemern man dô sagte,
daz der wîs virgilius
wær an ein turn erhangen sus.
dô sprach manic man:
< ich geloub sîn niht, ich seh ez an,
wan zwâr sîn wîser lîp
ist wîser dann man oder wîp;
dâ von ez niht ergên mac.
sîn lîp ist wîs naht und tac.>
dô sagt man in diu mære,
daz ez diu wârheit wære.
dô giengen die roemer dar
und nâmen sîner nôt war.
ze jungst kom ir êlîch man
schôn zuo im geriten dan,
sam er wær von dannen gewesen.
virgilius moht kûm genesen,
wan er hêt swær und ungemach.
ieglîch roemer zuo im sprach:
< wie ist daz komen, virgilius,
daz ir hie hanget alsus?>
virgiljus sprach in stille:
< ez was zwâr mîn wille.>
dô sprach der frouwen êlîch man:
< wer brâht iuch zuo dem turn dan,
daz ir hangt an mîner mour?
ich wæn, ez sî iu worden sour.
doch ist ez mir an iu leit:
ir habet erliten smâcheit.>
der wirt zehant den wîsen man
liez in von dem turn dan,
daz in daz volc allez sach.
er hêt grôzen ungemach
und vil grôzen smerzen
an lîb und an herzen.
do man virgilium her ab geliez,
als in des hûses wirt hiez,
do begund er sêr trahten
und in dem herzen ahten,
wie er dem getæte,
daz diu frou stæte
von im leit gewunne
und ouch alz ir kunne
von dem leid geschant wurde.
daz was ein swæriu burde.
dâ mit der ungehiuwer
schuof, daz daz fiuwer
erlasch, daz in rôm was.
wunder was, daz iht gênas.
man moht niht gebachen
noch ezzen gemachen.
man moht niht gebriuwen.
si hêten vil der riuwen.
si wârn nâch des hungers tôt,
dâ von si liten grôz nôt.
dô die roemære
liten grôze swære,
dô begundens trahten,
wie si daz gemachten,
daz si gewunnen fiuwer.
da was nieman sô tiuwer,
der ez betrahten kunde.
in der selben stunde
sprach ein roemær under in:
< ich wil iu sagen mînen sin.
ich rât, daz man virgilius
bit vlîziclîchen sus,
der ist gar ein herre.
dem sagen wir waz uns werre,
sô wirt unser ungemach
verkêrt.> alsô der roemer sprach.
der rât begund in allen
vil reht wol gevallen.
dô giengen lîht unde frum
alle für virgilium
und sprâchen:< herr, iuwern rât
suochen wir umb ein missetât.
si tuot uns alsô grôz nôt,
vor hunger wellen wir ligen tôt:
wir mügen niht gebachen,
wir mügen niht ezzen machen.
des müezen wir verderben
und hie ze rôm sterben.
nû wizzen wir, herr, dîn wîstuom,
der uns ist ân mâzen frum.>
virgiljus sprach:< ich wil iu sagen,
ir mügt der red stille dagen,
wan sagt ich iu die wârheit,
daz wurd iu ân mâzen leit:
ir litet sêr und ungemach.>
alsus virgiljus gên in sprach.
dô sprâchen gar mit swære
die wîsen roemære:
< herr, sîn ist niht ze vil:
swaz dû, friunt und herr, wil,
daz tuon wir gern mit sinnen,
daz wir fiur gewinnen,
ê wir alsus verderben
und hie ze rôm sterben.
der hunger machet uns blint.
uns stirbet wîp unde kint.>
er sprach:< ist iu der hunger leit,
sô swert mir des einen eit,
swaz ich heiz tuon in zît,
daz ir dâ wider nimmer sît,
und daz ich iuwer hulde
hab umb die selben schulde,
wan ich durch iuwern willen
wil hie daz fiur vinden.>
dô wurden si ze rât,
daz si fruo unde spât
im nimmer wolden wider sîn.
si sprâchen:< wir wellen den willen dîn
tuon vil gar und dînen rât.
ob sich under uns ieman hât
versûmt gên dir, daz lâz dû varn.
wir wellen uns gên dir fürbaz bewarn.>
er sprach:< daz sweret mir hie ze stet.>
alsus virgiljus ret.
sie swuoren im mit leide
ieglîcher zwên eide.
< mit hulden ich ez sprechen sol,
iuch bewart nieman sô wol,
der iuch von leid scheide,
daz sag ich iu bî mînem eide,
sô diu frouwe sicherlîch,
diu dâ ist in dem turn rîch,
dâ ich mit noeten an hienc.>
vil maniger nâch der frouwen gienc.
die ir mâge wâren,
die sach man nâch ir varen,
ir man mit flêg und mit bet,
doch er ez ungern tet,
wan er muost in des gunnen,
er und al sîn kunne,
daz si zuo virgiljo gie.
virgilius sie schôn enpfie.
er sprach:< frou wol getân,
welt ir daz lant niht lân zergân
und die liut dar inne,
sô volget mînem sinne
unde tuot nâch mînem rât,
sô gewint ir fiur drât,
oder ir müezt verderben
und mit samt in sterben.>
si sprach:< lieber herr mîn,
möht ez in iuwern hulden sîn,
sô bæt ich iuch gern,
ob ir mich wolt gewern,
sô liezt ez sîn ein ander spil.
ich hân doch von iu leides vil.>
er sprach:< frou, des mac niht gesîn.
ez müest ê trucken sîn der rîn,
ob ich ez liez an disem tac.
ân iuch ez nieman geschaffen mac.>
diu frou sprach:< sô lât mich sehen,
swaz mir hie süll geschehen.>
dâ mit virgiljus sprach,
dô er sie schôn vor im sach:
< frou, seht ir disen stein?
dâ sült ir ûf stên alein.
daz gewant sült ir ab ziehen.
ab dem stein sült ir niht fliehen
ir sült niht haben wan eîn hemd.
ander kleider sîn iu fremd;
und sült daz aftermuoder zwâr
hinden ûf lesen gar
und an allen vieren stân.
zehant sô sol wîp und man
zünden vor dem hindern teil.
swer danne gewinnet daz unheil,
der zuo dem andern zünden wil,
sô wirt in beiden niht ze vil,
wan si erleschent beid daz lieht,
daz man ez nimmer brinnen siht.
wellent si aber fiur hân,
sô müezen si hin wider gân
und müezen wider zünden,
so beginnet der after lünden.>
dô sprach diu frou wol getân:
< ê wolt ich den lîp lân
ê ich hêt sölich schant
ich wolt ê rûmen alliu lant.>
dô sprach virgilius der man:
< alsô mac ez niht ergân.
im muoz anders geschehen,
wellent si freud und wunne sehen:
si müezen iuch dar zuo twingen,
sô mac in wol gelingen.>
dô daz erhôrten ir mâge,
dô heten si manig frâge.
ouch sach ez zehant ir man,
daz ez niht anders moht ergân.
dô griffen si an mit flêg, mit bet.
diu frouwe ez ungern tet,
wan si schamt sich sêre.
ir leides des wart mêre.
si jach:< ich lâz mich toeten ê,
ê ez alsô an mir ergê.>
dô niht half weder drô noch bet,
nû hoeret, wie ir wirt tet.
er wolt des niht erwinden,
er hiez die frouwen binden.
daz gewant hiez er ir ab ziehen,
des moht si niht enpfliehen.
er stalt sie nider ûf den stein.
ir scham was niht klein.
dâ muost diu frou mit schal
daz fiur geben über al,
wan si muost ûf dem stein stân,
des wolt man sie niht erlân.
der ein truoc ein kerzenlieht dar,
der ander unslit zwâr.
der dritt truoc einen schoup,
der vierd einen boschen loup.
der fünft truoc ein buchel her,
der sehst einen brant swær.
alsô zunten si all samt.
daz was der froun ein bitter amt.
alsô muost si ez lîden
und moht ez niht vermîden,
si muost die scham und die nôt
lîden. si was nâhen tôt.
dâ mit virgiljus drât
fuor von rom und bout ein stat,
als si hiut ist bekant;
diu wart napels genant.
mit listen er daz ane vie,
daz ez nâch sînem willen gie,
reht als er wolde
und als er mit listen solde,
wan ez ze reht alsô ergienc:
die stat er an driu eier hienc,
daz ez noch hât von im die kraft
und von sîner meisterschaft,
swer ez zerbræch, diu stat versunk,
daz volc vil gar ertrunk.
daz bewart man in der stat wol.
swer gegen dem ei grîfen sol,
sô zitert diu stat alle samt
und diu hiuser über al zehant.
dar nâch virgilius der hêr
vant dannoch list mêr.
er macht ein bild êrîn,
daz bild muost von gold sîn.
an dem bilde was gegraben
mit guldînen buochstaben:
dâ ich hin zeig, dâ ist ein hort.
swer in begrîft, derst an ein ort
sîner armuot ab bekomen. -
dô daz die liut heten vernomen,
dô kômen der liut ein michel teil.
ieglîcher versuocht sîn heil,
ob im der hort wurde,
daz im der sorgen burde
müest dâ von geringet sîn
und ganz freud werden schîn.
die einen hant hêt daz bild
geleit ûf den bûch wild;
der ander arm stuont geraht,
des maniger dick lacht.
daz bilde dâ zeigen began
mit sîner hant wol getân
an einen berc, der gegen im lac.
alsô zeigt ez naht und tac
mit dem vinger für sich hin.
dâ suocht maniger den gewin
und gruoben den berc umbe,
der wîse und der tumbe.
sîn vinger im gereckt was
gegen dem berg, als ich ez las.
der ander vinger zeigen began
gegen dem bûch den hort an.
des verstuont sich nieman dâ.
si fuoren nâch dem vinger sâ,
der dâ stuont in den berc.
dar inn sô worhtens manic werc,
wan si wânten, daz si dort
funden in dem berg den hort.
den hort dâ nieman sach.
eines tages ein trunken man sprach:
< wie lang sol uns daz bilde
effen an dem wilde?
ich wil die liut an im rechen
und wil ez zerbrechen.>
sînen kolben er bî dem ort vie.
vil trunkner er gegen im gie
und sluoc ez dâ an sînen nac,
daz ez ûf der erde lac,
sîn hals und sîn nac.
dannoch schein niht der tac,
wan ez bî der naht was.
daz golt viel nider ûf daz gras.
dar an sol man besehen wol,
wer grôzez guot haben sol,
dem muoz ez werden beschaffen,
ez sîn leien oder pfaffen,
als dem trunken man geschach,
der daz bilde brach -
< diz bild sol nieman effent sîn> -;
der west niht, daz daz golt was sîn,
unz er daz golt truoc von dan.
dô wart er ein rîch man.
im wart beschert grôzez guot.
ôwê, wie sanft ez manigem tuot,
daz er gewinnet sæld und heil!
ôwê, wurd uns noch des ein teil!
des helf uns got von himelrîch!
zwâr sô wurden wir freudenrîch.
hinnâch rîchsen began
ein vil gewaltic man.
der was tarquinius genant,
der was der wirst den man vant.
er rîchset nerôni gelîch
ze rôm in dem künicrîch.
er hêt ouch besezzen,
des mac ich niht vergezzen,
nerônes daz guldîn hûs.
er wart den roemærn als ein mûs
leid unde swære
und reht gar unmære,
daz si in ze rôm vertriben.
sîner friunt was dâ niht beliben.
die muostenzs rûmen mit im dâ
und muosten von der stat iesâ.
man hiez in ouch dô toeten
mit angsten und mit noeten,
wan die roemer niht enbiten:
im wart vast nâch geriten,
unz er muost von in verderben
und ûf dem velde sterben.
dar nâch gap in got ein stiur,
daz daz wilde fiur
kam gewalticlîche
und verbrant daz hûs rîche,
daz von gold was bereit
herrn nerôni, als man seit.
dâ sach man gotes gewalt an,
daz wider got nieman kan.
ze rôm rîchset nâch im dâ
ein künic der hiez galbâ.
der het einen friunt hiez pisô.
den selben friunt sant er dô
mit einem grôzen her,
daz sich gegen im nieman ze wer
moht gesetzen an der zît.
er sant in in diu lant wît,
daz er si betwunge
und nâch êren runge.
da mit fuor er hin zuo dem rîn.
sîn gewalt moht niht groezer sîn.
dâ mit betwanc er diu rîch
vil gar gewalticlîch.
den diutschen geschach von im wê.
er stiftet ein stat hiez pisê
und fuor dâ mit wider heim.
zwâr er fuor niht alein.
er fuort ein grôzez her zwâr.
grôz und michel wart sîn schar.
dâ mit der herr stift ein stat dâ,
diu geviel im wol iesâ;
diu wart genant capiam.
dar inn saz er ân alle scham,
unz eines tags kom dar
der herr ottô mit grôzer schar
und gewan im die stat an
unde sluoc die zwên man
in der stat ze capiam
...
galbâ und pisô;
des wârn ir friunt vil unfrô.
er tet an in vil grôzez mort,
daz nie dâ vor wart gehôrt,
wan er die stat und daz lant
allez zerfuort und verbrant
und die liut dar inne,
daz was ein swær minne,
daz er daz lant dâ vertet,
beidiu bürg und ouch stet.
dar nâch rîchsen began
ein vil gewaltic man,
der was ottô genant
und was den roemern wol bekant
ze rôm, als ich hân vernomen.
er was gewalticlîch komen
ze rôm in die grôzen stat,
als in muot und wille bat,
und rîchset dâ gewalticlîch.
dar nâch kom ein künic rîch,
der was vitellus genant,
der sluoc in dâ mit sîner hant. künic ottô rîchset ze rôm drî mânôt von gotes geburt einz und achzic jâr
vitellus der gewaltic man
dar nâch rîchsen began
ze rôm in der grôzen stat,
wan man in dâ erwelt hât.
dar nâch gewan er grôze swær,
wan er wart vil unmær
den roemærn über al,
wan si trahten sînen val,
wan er in niht liebes tet.
vil manger râtgeb daz ret
und riet ouch als er solt,
wan si wârn im niht holt.
er tet in lasters genuoc.
dâ von si wârn gên im kluoc
und begunden balde gâhen,
vitellum dâ vâhen.
des moht er niht entwenken.
ir ieslîcher begund gedenken,
wie man im mit noeten
den lîp sold toeten.
dâ vant einer under in
einen wunderlîchen sin,
daz man in solt alsô gesunt
lebendic begraben, daz wart im kunt.
dar nâch tuon ich bekant,
daz jerusalêm daz lant
betwanc eins künic alsus,
der hiez vespasjanus
und was in dem houbt siech gar.
sîn nas was im zwâr
websen alliu vol,
daz weiz ich von der wârheit wol.
der selb vespasjanus
betwanc lant und liut alsus,
daz si im wârn undertân.
im dienten vil dienstman.
ich hân ouch hoeren sagen
vor mir bî mînen tagen,
daz im sô wol gelung dar inn,
wan er hêt wîse sinn
und hêt dar zuo grôzez heil,
daz im juden wurden veil.
man sagt, er schüef sô wol sîn dinc,
daz er umb einen pfenninc
drîzic juden gæbe zwâr.
daz enweiz ich niht, ob ez wâr
sî oder ein ungeriht,
dâ von ich ez ungern tiht
und daz buoch besunder.
ez möht wol sîn ein wunder.
ich sag iu für wâr alsus,
daz sîn sun her tytus
daz lant betwanc gewalticlîch,
der selb künic rîch,
und sluoc den künic dar inne.
daz wârn sour minne.
der künic milia hiez,
den er von dem leben stiez,
und vie den künic hylam
und fuort in gên rôm dan -
er und vespasjanus -,
der gevangen was alsus.
dar nâch gelac er tôt.
des twanc in grôz nôt.
ein künic ze rôm was,
von dem man schreip unde las,
der was claudius genant.
ze rôm was er wol bekant.
er begie ze aller zît
beidiu in sturm und in strît
vil unbildes und vil wunder, künic vespesianus rîchset aht jâr und zehen mânôt von gotes geburt zwei und ahzic jâr.
diu sag ich iu besunder.
ez was ein gîtiger man,
als ich vor mir gehoert hân.
guotes gewan er nie genuoc.
swaz man im goldes în truoc,
daz was im vil gar ein wint.
er hiez wîp unde kint
beschatzen unde dienstman
und swer im was undertân:
die mahten in niht erfüllen.
ein bodemlôse züllen
hiet man mit wazzer gefüllet ê.
im was nâch guot alsô wê,
daz er vor gîte kûm genas.
allez daz in dem lande was,
daz beschatzet er ân widerstrît.
in hêt der unsælic gît
in herzen sô besezzen,
swan er solt ezzen,
sô was sîn herz ze aller zît
vil swær, wan er hêt den gît.
er hêt ouch einen schaffær
der was im niht unmær,
wan er die liut beschatzen kunde.
des er im wol gunde.
dô er und sîn schaffær
beschazten daz volc mit swær,
unz si gehaben mohten niht.
des hât der tiufel mit im pfliht,
wann er von herzen siech wart.
dô wart niht lenger gespart,
er sant nâch sînem schaffær.
er sprach:< ring mir mîn swær
und beschatz mir rîch und arm
unde lâ dichs niht erbarm,
unz si gehaben mügen niht;> -
des hât der tiufel mit im pfliht -
< dar zuo nim mir ab mîn gelt
und füer ez allez ûf daz velt
und heiz all die balge nemen,
die den smiden zuo der esse zemen,
und heiz zesamen rennen daz golt.
dû weist wol, ich bin dir holt.
dem silber tuo alsam vil reht,
sô mügen ritter unde kneht
ir beider niht gewinnen.
ich weiz daz wol mit sinnen,
die armen koment geloufen
und wellent umb daz golt roufen
mit eksten und mit bîlen,
sô kumt bî einer wîlen
mîn ritter und mîn dienstman
und wellent den arm daz golt an
gewinnen mit gewalt.
sô wirt der strît manicvalt,
wan di arm beginnent sich wern
und werdent ûf die rîchen bern.
umb daz guot wirt ein strît,
und wirt under in ein nît,
daz si sich toetent umb daz guot.
wie sanft daz mînem herzen tuot!
nû merk, schaffer, waz ich mein:
swâ in dem lande ein marcstein
sî, den solt dû werfen hin,
und kêr dar zuo dînen sin,
daz dû reht süllest warten:
zwischen den wîngarten
solt dû zerfüeren die rein
alsam die marcstein.>
der schaffær lobt im zehant,
dô er in sô tiuwer mant.
er sprach:< ich lâz dheinen rein
noch dheinen marcstein,
ich zerfüer in alsô sêre,
daz dhein ouge mêre
mac in von sinnen gesehen
noch nimmer mêr kan gespehen,
dâ daz marc sî hin getân.
ich getrou ez wol understân.>
zehant der kündic man
golt und silber fuort er dan
allez mit im ûf daz velt.
er hiez ûf slahen sîn gezelt
und zwô esse machen
mit seltsænen sachen,
und an ieglîch esse ort
wâren hie unde dort
zwei hundert blasbelg grôz.
der wint vast von in dôz,
unz der wint daz fiur brâht,
als sîn der künic hêt gedâht,
allez zuo einem knollen grôz.
daz golt vast zesamen flôz.
dem silber reht alsam geschach,
als der künic zuo dem schaffer sprach.
dô der künic wart gesunt,
er sprach:< schaffer, ich tuon dir kunt,
dû solt mir nemen ein stiur,
diu groezer sî danne hiur,
und bou ein burc über daz golt,
sô bin ich dir mit triuwen holt.
wil dû des wærlîch tuon niht,
sô sag ich dir waz dir geschiht:
sô muost dû sie ûf bringen
mit dînen pfenningen.>
der schaffer sprach:< ich tuon iu kunt,
und solt ich gewinnen hundert pfunt,
diu möhten si gehaben niht.
daz lant ist vil gar enwiht
und ist worden guotes bar.>
der herr sprach:< nim selber war,
ob dû iht guotes mügst gehaben:
daz burcstal muost dû selber graben
und muost dar în vier türn legen
und muost des guotes selber pflegen.>
der schaffer gedâht: ich hoer wol,
sît in nieman mac gefüllen vol,
sô muoz ez an mich selben gân.
ich mac ez vil wol understân.
eines listes er im gedâht,
der in ze êren brâht.
er sprach:< ich wil mîn guot dar legen
und wil der mûr selber pflegen.>
dô der künic erhort
des schaffærs wort,
er sprach:< lieber schaffer mîn,
mîn lant sol billîch wesen dîn,
wan ich nie untriu an dir vant.
dû bist zwâr ein wîgant.>
dô hiez der schaffære
die gruntvest swære
graben umb daz golt rôt,
als im ez der künic gebôt.
do diu gruntfest gegraben wart,
dô wart niht lenger gespart,
er rit nâch dem künig zehant.
den grunt tet er im bekant.
der grunt geviel dem künig wol.
er sprach:< nû bit ich, als ich sol,
iuch, vil lieber herr mîn,
daz ir geruochet bî mir sîn.
morgen wil ich die mûrær
dingen zuo der mûr swær.
habent mîn brôt morgen für vol!
daz dien ich immer als ich sol.>
dô jach der künic rîche,
er tæt ez sicherlîche.
des morgens dô ez tagte,
den herren er dô frâgte,
der schaffær vil wîse,
ob er sîn spîse
wolt ezzen, als er im gehiez.
der künic ez ungern liez.
er reit ûf die burc sîn.
er sprach:< lieber herre mîn,
ich wil iu geben goldes vil,
wan ich ez iu teilen wil.
roeter golt nie oug gesach> -
als er gegen dem künig sprach -
< des gib ich iu hiut sô vil,
daz iur herz freud und spil
gewinnet unde wunne.
daz golt liuht als diu sunne.>
der red wart der künic vrô.
zuo dem schaffær sprach er dô:
< dû wær mir ie mit triuwen holt.
dîn herz hât tugent unde golt.>
dâ mit si dâ sâzen,
und si kûm geâzen,
dô sprach der schaffære:
< welt ir daz golt swære
sehen, sô heizet die ab gân,
die ez niht süllen sehen an.>
daz schuof der herr zehant.
der schaffær vie in bî der hant.
er wîst in in ein kemnât;
daz was fruo und niht spât.
dô der künic hin în gie,
der schaffer in bî dem buosem vie.
die tür man dâ spart
in der kemnât.
dô sach der künic vor im stân
fünfzehen gewâpent man.
er het ein esse dâ bereitet
und einen tegel geeitet:
mit lûterm golde
wiel er als er solde.
den tegel man dâ für in truoc.
< ich gib dir goldes genuoc,>
sprach er,< an diser zeît.>
den künic man dâ niderleit
und sazt im einen zol
in den munt, daz was wol.
daz golt man in in kêrte,
als ez der schaffer lêrte.
dô wart er aller goldes vol.
daz was billîch und wol.
ze den rippen ez im ûz spranc.
des hab der schaffer danc,
daz er die liut vor im nert
und sich selber sîn erwert!
ûz grôzem grimme er dô sprach:
< künic, nû lîd ungemach!
dich hât gedürstet ie nâch golt:
nû trinc ez hie! dû wær im holt.>
ein künic trajanus hiez.
bî sînen zîten er für sich nieman liez
an grôzem gewalt,
wan sîn gewalt was manicvalt.
er rihtet alsô starc,
der im hiet geben tûsent marc
von lûterm golde,
er riht niht wan als er solde.
ez wær herr oder kneht,
er riht niht wan nâch reht.
friunt, mâg und kindelîn
kunden im sô liep niht gesîn:
er rihtet nâch der rehticheit,
als im daz reht vor seit.
ze den zîten wart niht lang gespart,
er wolt rîten hervart
und hiez daz rüefen an der zît.
er gewan ein her lanc und wît.
er hêt niur einen sun.
dem muost er triu kunt tuon
mit lîb und mit herzen.
er gewan grôzen smerzen,
sô dem kinde iht gewar.
er hêt sich nâch verderbet gar
sô dem kinde iht geschach
sô leit er grôzen ungemach.
dô er die hervart wolt varn
mit grôzem her und mit scharn,
dô was sîn sun der jung man
in ein schoen hûs gegân,
dâ er ein schoen maget vant.
zehant vie er sie bî der hant
und wîst sie dâ er sie umbvie.
sîn will dâ an ir ergie.
daz ich iu sag, daz ist wâr:
über irn willen geschach ez gar.
zehant dô ez geschach,
dô leit diu frou ungemach.
si gie dâ si ir muoter west,
diu was wærlîch niht diu best:
diu hêt ein übel herz und lîp.
sie was ein zornigez wîp,
des ir die liut jâhen,
die sie mit ougen sâhen.
dô sîn diu muoter inne wart,
dô wart niht lenger gespart,
si lief für den künic hêr.
si sprach:< riht mir mînes herzen sêr
durch got, lieber herr mîn!
und welt ir rehter rihter sîn,
sô rihtet daz unbild grôz!>
daz wazzer ir ûz den ougen flôz.
dô sprach trajanus schier:
< ir sült daz gelouben mir:
swenn ich kum von der hervart,
sô wirt niht lenger gespart,
ich riht iu allez daz ir klagt.
daz sî iu für wâr gesagt.>
diu muoter zorniclîchen sprach,
wan diu red was ir ungemach
und was ir herzenlîchen leit -
si sprach:< wer hât dir daz geseit,
daz dû her wider kümst zuo mir?
dû maht belîben dort vil schier.
ob ez dîn sæld niht hât bewart,
so belîbst dû in der hervart.>
er sprach:< daz mac wol geschehen.
ginc her, ich wil dich lâzen sehen,
swie unmüezic ich anders bin,
daz der niht mac komen hin,
der dir leit hât getân.
er muoz vor mir ze reht stân.
er sî herr oder kneht,
ich mach dir dînen kumber sleht.>
si sprach:< genâd, herr mîn,
ich klag dir über daz kint dîn,
über den jungen swertdegen.
der ist mit gewalt gelegen
bî der schoenen tohter mîn.
riht mir die tât, lâz es niht sîn!>
dô der künic die red erhôrt,
sîn freud wart im zerstôrt.
er sprach:< âwê diser vart,
daz ich ie geborn wart!
sol ich disen ungemach
sehen, mir leider nie geschach.
ôwê liebez kint mîn,
sol ich von dir gescheiden sîn
hiut durch die rehtikeit,
von herzen wart mir nie sô leit.
ich bin vor leit nâhen blint.
ich wæn, daz vater nie dhein kint
gewunne, daz im lieber wær.
ôwê diser leiden mær,
diu ich hiut gehoert hân!
ôwê waz hâst dû getân,
liebez kint und sun mîn?
nû muoz ich immer trûric sîn
und muoz sterben von dir zwâr.>
vor leid brach er ûz sîn hâr
und dar zuo sînen bart.
< ich wæn, nie lieber kint wart.
doch muoz ich rihten rehte
dem herren und dem knehte.
des kan mich nieman erwenden.>
er begund zehant senden
und hiez des balde gâhen,
sînen sun vâhen,
und saz zuo geriht an der stat,
als in diu rehticheit bat.
dô man den sun für in brâht,
gevangen in jæmerlîcher aht,
dô sprach er:< lieber sun mîn,
daz dir mîn herz sol vînt sîn,
daz macht an mir diu rehticheit.
doch ist mir dîn ungemach leit.
daz ich dich strâf veterlîch,>
sprach der edel künic rîch,
< daz hietest dû verdienet wol.
mîn herz daz ist jâmers vol.
daz sol wærlîch nû niht sîn.
ich muoz dich toeten, kint mîn.
dar an hâst dû strâfens genuoc.>
den stoc, die barten man dar truoc
und wolden in enthoubtet hân.
dô sprâchen sîn dienstman:
< nein, künic, herre mîn,
lâ ez ein ander buoze sîn.
lâ der frouwen geben guot,
daz wol gefreuwet werd ir muot,
daz si nem einen frumen man.
daz geriht sol si wol understân.>
dô sprach der künic ûz zorn:
< jâ bin ich der verlorn,
riht ich niht nâch gerehticheit.
nû ist in der werlt geseit,
daz nie dhein künic wære
ein bezzer rihtære.
des muoz er lâzen sînen lîp.>
doch sprach daz zornig wîp:
< ich wil in lâzen leben,
welt ir mir guot geben.>
der künic sprach:< des entuon ich niht.
swie übel mir und im geschiht,
er muoz den tôt von mir doln;
des enmac er sich niht verholn:
ân ein dinc sült ir kiesen:
mac ieman den lîp verliesen,
der blint ist und niht gesehen mac?
ist im daz niht des lîbes slac?>
< jâ ez zwâr,> sprach er,
< ez sî dirr oder der,
der diu ougen hât verlorn,
er möht sîn lieber ungeborn.
sô muoz ich hiut mîn liebez kint
machen an den ougen blint,
moht ir ein urteil vinden mir,
ir lieben herren, alsô schier.
sît mîn sun der junge
von mîm lîb ist entsprungen,
sô mac ez wol ein lîp gesîn,
mîn lîp und der sîn.
da von brechet mir, daz ist mîn ger,
ein oug ûz dem kopfe her,
und brecht dem lieben sun mîn
ein oug ûz, daz muoz sîn.
mit im ich glîche teilen wil
unz an mînes endes zil.>
zehant tet man daz er gebôt.
dâ wurden liehtiu ougen rôt.
dar nâch über zwei hundert jâr
bat der heilig bâbst zwâr,
der dâ sant gregorjus hiez,
daz er die sêl zuo dem lîb liez
und daz si die touf entpfîe.
der bâbst williclîch mit im gie,
dô er die touf an sich genam.
dar nâch er lieb die sünde stân.
des kam der künic froelîch
in daz êwig rîch.
in wæn, daz ez nimmer mê
geschæch, als ich hân gesagt ê,
daz ein künic sînen lîp
gæb umb ein armez wîp
und durch reht gerihtes nôt.
ir mügen ê tûsent ligen tôt,
ê ez an in alsô ergê.
des schrîent die armen liut wê,
wan in nieman dhein reht tuot,
wan dhein künic lebt, der hab den muot
ûf geriht, als diser künic tet.
dâ von diu werlt in kumber stêt,
wan diu wârheit ist vertriben
und diu unstæt ist bî uns beliben.
dar nâch ein künic ze rôm saz,
der sîns gelouben niht vergaz.
er was zwâr ein kristen.
des wolt in got vristen.
er was der êrst künic zwâr,
der ze rôm ie offenbâr
was in kristenlîcher ê.
zwâr daz tet den heiden wê.
sîn nam hiez philippus.
nâch got lebt er mit êren sus
vil gar kristenlîchen.
er wolt von got niht entwîchen
rehtes gelouben unde muot.
er hêt die kristenheit in huot.
er hêt mangen heiden,
die er wolt scheiden
von unrehtem gelouben blint.
er gewan dô ein schoenez kint,
daz hiez nâch im phylippus;
daz touft der heilig sixtus,
dô er ze rôm bâbest was.
ob im sprach er unde las
allez daz er solde,
dô er ez toufen wolde.
er rîchset dâ gewalticlîch
ze rôm in dem künicrîch
zwâr nâch kristenlîchem sit.
dâ was got geêret mit.
er was ouch unverzagt.
er bekêrt heiden, als man sagt,
zuo der kristenheit ê.
daz tet decio vil wê.
der gie zuo dem palast mit gewalt
und sluoc die kristen manicvalt.
noch wil ich mêr kunt tuon,
daz phylippus und sîn sun
wurden beid ze tôd erslagen.
diu kristenheit begund ez klagen.
decius der selb man
nâch im rîchsen began.
er was ein heiden zwâr.
dâ von sô verderbt er gar
di kristen swâ er ir wart gewar.
er was ein übel heiden gar.
des verderbt er ir ân mâzen vil,
die ich iu sümlîch nennen wil.
sixtum und felicissimum,
laurencjum und agapitum,
siben brüeder und ypolitum:
swie si der kristenheit wârn frum,
doch hiez er si verderben
und schemlîch ersterben.
des muoz er in der helle brinn,
des wendent in niht sîn sinn. decius der künic rîchset ein jâr und zwên mânôt von gotes geburt zwei hundert jâr und sehs und fünfzic jâr für wâr.
dar nâch rîchsen began
zwên gewaltig man,
der ein hiez dyoclecjanus,
der ander maximjanus.
die teilten die werlt und die rîch
under sich gar gewalticlîch
und fuoren in orientê.
dâ geschach in niht sô wê.
daz selb ist diu stat,
dâ diu sunne ûf gât.
dô fuor ein herr alsus,
der selb hiez herculius;
gên occident fuor er.
dâ wart er ân mâzen hêr.
daz ist dâ der sunnen schîn
zergât; dâ muoz ez vinster sîn.
alsô sâzen si dâ schôn.
si wolden die werlt haben ze lôn.
swa den selben drîn wart geseit,
daz diu sælig kristenheit
bæt an got vil kristenlîch,
zehant stôrten si diu rîch,
da die kristen inne wâren.
bî den selben jâren
zerbrâchen si die kirchen gar.
si branten ouch diu buoch für wâr,
diu di werden kristenheit
heten geschriben mit stæticheit.
si hiezen den heiligen vitum
toeten und pangracium,
mauricium und kristen vil,
die ich niht alle nennen wil
noch niht alle genennen kan.
er was nâch nerône der zehent man,
der kristenheit æhtær,
wan er tôt sie mit swær.
dô got niht mêr vertragen wolt,
dô schuof er, als er solt,
daz si beid wurden vertriben,
wan si niht mohten sîn beliben
in dem teil ze orient
und in dem land ze occident.
si wurden vertriben in engellant,
daz ist dem buoch wol bekant.
da wart dyocletjanus erslagen,
den wil ich hiut noch nimmer klagen.
maximjanus der unguot
hêt einen grimmigen muot,
dâ von er sich selb erstach.
die kristenheit er selb rach.
nu merkt daz ich an dem buoch las,
daz niht keisers ze rôm was.
dâ sâzen zesamen die kardinâl
und die fürsten, an den die wal
stuonden ze rôm sicherlîch;
die sâzen in dem palast rîch
und gelobten daz gemein,
daz under in dhein
wær der dheines ezzens pflæg,
der dannen gieng oder læg,
er hiet sîn wal verlorn;
daz lobten die herren hôchgeborn.
daz tribens unz an den tac,
für wâr ich daz gesprechen mac.
diu red ist âne lougen,
in kom allen ze ougen,
si solden nemen einen man,
den ich iu wol nennen kan:
er was geheizen takpreht
und was ze rehten dingen sleht,
als ich iu bescheiden kan.
er was zwâr ein arm man.
dô die herren diu mær
alle vernâmen âne swær,
ieglîcher besunder -
daz was ein starkez wunder -,
si giengen zesamen, als in zam,
ir ieglîcher sprach âne scham.
dô si zesamen kâmen
und ir red vernâmen,
dâ leit ein ieglîcher für,
von dem gesedel unz an die tür,
daz in daz best dûht getân.
do sprach under in ein wîser man:
< nû hoert uns alle besunder!
ich wil iu sagen wunder,
iu allen gemeine:
mir ist hiut aleine
ze ougen komen ein man,
den ich iu wol nennen kan.
der ist genant takpreht
und ist ze rehten dingen sleht.
alsô ist er mir ze ougen komen.
sîn rehticheit hân ich vernomen.>
dô ir ieglîcher erhôrt
des frumen herren wort,
dô sprâchen alle gelîche
die herren sô rîche,
ez wær in ouch ze ougen komen,
si hêten gern daz vernomen,
daz takpreht der selb man
besæz den stuol wolgetân.
daz wær ir will unde reht.
er möht die krümbe machen sleht.
got hêt ez niht ân sach getân,
daz er sô mangem frumen man
des nahtes wær ze ougen komen.
si heten sîn kunft gern vernomen.
dô sprach ieglîcher besunder:
< ditz ist ein grôz wunder,
daz uns allen samt gelîch
ist daz mær sicherlîch
komen gar ze ougen.
ditz ist gotes tougen.
wir süllen nû niht erwinden,
man muoz den man vinden,
der unser herr hie sol wesen.
ân herren mügen wir niht genesen.>
die wîl si des râtes pflâgen,
dô begund ir kind betrâgen.
des riten si ûz an daz velt
und sluogen ûf ir gezelt,
sam noch tuont der fürsten kint,
die dar zuo geborn sint.
dô si dâ riten in kurzer wîl
völliclîch ein mîl,
dô widerfuor in âne swær
ein armer eirær.
er truoc ein kretzen ûf dem ruck,
die er hêt manic bruck
getragen unde manigez mos.
er het ze vergelten niht ein ros.
er truoc kæs und hüener vil.
sînen koufschaz ich niht nennen wil.
dô si den eirær sâhen,
do begundens zuo im gâhen.
si sprâchen:< got grüez dich, frum man!
iuwern namen nieman nennen kan.
wie ir hie sît genant,
daz ist uns leider unbekant.
ir sült iuch hie nennen,
daz wir iuch mügen erkennen.>
dô sprach der vil arm man:
< mîn namen ich niht genennen kan,
wan er ist unschoene.
er mac wol heizen hoene,
der mich alsô nennen hiez
und manigen guoten namen liez;
heinrîch und kuonrât
als in dem lande umbe gât.>
die juncherren jâhen zehant:
< iur nam muoz uns werden bekant,
ir entrinnt uns dan von dirre stat.
den namen wellen wir wizzen drât.>
dô sprach der vil arm man:
< sît ich iu niht entrinnen kan,
sô wilich in iu hie nennen,
daz ir in müget erkennen.
er ist mir doch vil swær:
takpreht der eirær
alsô bin ich gênant.>
si seiten:< sô sint iu diu lant
wærlîch alliu undertân.
die fürsten iuch erwelt hân:
in dem keisertuom habt ir gelimpf.>
takpreht sprach:< lât den schimpf.
lât mich gên, daz stêt iu wol,
mîns koufes ich hie pflegen sol.>
dô jâhen der fürsten kint gelîch:
< ir werdet keiser sicherlîch,
als wir vor haben gehoert;
vil manigen ir von dem leben stoert.>
si gâben im an fremdiu kleit.
dar zuo wârn si bereit.
si sâhen einen vischær,
dem wart daz dâ vil swær:
si nâmen im dâ sîn netz
und gâben im dâ die letz,
daz si in zersluogen.
sin red si im niht vertruogen.
takprehten leiten si ez an
und fuorten in in die stat dan
vil snelliclîch unde drât
hinz rôm zuo dem rât.
dô den fürsten wart geseit
der edeln kinde tobheit,
dô hêten si ouch ê gesant
zuo den fürsten in diu lant,
ob ieman west diu mær,
daz under in ein fürst wær,
der takpreht wær genant,
daz man in daz tæt bekant.
der vant man nindert dheinen.
da von muosten si sich einen,
daz si disem guoten man
wæren all undertân.
si sprâchen alle gemein
ûz einem mund al ein:
< sît iuch got hât her gesant,
sô sült ir herr sîn bekant.>
takpreht sprach:< herr, disen spot
den müez iu vergeben got.>
ieglîcher zuo im sprach,
wann er gên im verjach:
< zwâr ûf die triu mîn
ich wil niht lenger sust sîn.
ich bin hiut den dritten tac
zwâr ungezzen, ich enmac
niht lenger ez vertrîben,
ich enmac niht sust belîben.
ir müezet uns der bet gewern.
tuot ez schier und niht ungern!
sô ziehet ditz netz ab,
wan daz ist ein boesiu hab!>
zehant man im kleider gewan,
wan man im der êren gan.
dô der herr takpreht
gewan herren unde kneht,
die im dienstes wâren undertân,
er sprach:< welt ir niht rât hân,
ich müez iuwer herr sîn,
sô sweret all den willen mîn
leisten ze allen zîten
nâhen unde wîten.>
des swuoren si im alle
mit einem grôzen schalle.
einen hof gebôt er zehant
den fürsten allen in diu lant.
dô kômen ir dar ein michel schar,
daz sagt uns daz buoch für wâr.
daz gebôt er in gelîchen,
den armen und den rîchen,
daz si alliu lant
behielten ân roup und ân brant.
swer des niht entæte,
er solt daz wizzen stæte,
daz er in erzürnet sêr,
und benæm im lîp und êr.
dô in diu red wart bekant,
dô fuorn si heim in ir lant.
etlîcher sprach:< ez ist mir swær,
daz mir diser eirær
sol drouwen an daz houbt mîn.
ez muoz wol halbes umb in sîn,
daz er niht gern an mir siht.
durch in sô lâz ich sîn niht,
ich well rouben und brennen.
man muoz mich herren nennen.
mir ist sîn red swære,
des selben eirære.>
dâ mit huoben aber diu lant
starken roup unde brant.
daz wart geseit takpreht.
er sprach:< ditz ist unreht.
süllen diu lant niht mit frid wesen,
sô lâz ich nieman niht genesen.>
dâ mit er einen hof zehant
gebôt über alliu lant,
daz si ze hof kæmen
und sîn red vernæmen
alle gemeinlîche,
arm unde riche,
die dem rîch wârn undertân
und fürsten namen solden hân.
dô si sîn botschaft
vernomen hêten und sîn kraft,
dô kâmen ir zwên und vierzic dar
mit rittern und mit breiter schar.
dô si all wâren komen
und daz der keiser hêt vernomen
und er si êrst an sach,
sîn wort er zorniclîchen sprach,
wan er sich hêt dar zuo bereit
mit harnasch und mit sicherheit;
er sprach:< ir herren gemein,
daz diu lant niht al ein
süllen von iu haben frid und suon,
dâ von wil ich iu kunt tuon,
daz ir müezet gevangen wesen.
iur einer mac niht genesen.>
zehant hiez er gâhen,
die fürsten all vâhen.
er lie dô niht durch flêh noch bet,
er hiez den herren dâ ze stet
diu houbt ab slahen gemein.
ez was ir nindert dhein,
er muost sîn houbt vor im lân.
dâ von wart der selb man
gevorht alsô sêre,
daz ir dheiner mêre
getorst zerbrechen sîn gebot.
man vorht in sêrer dann got.
ez wart ouch frid übr alliu lant.
der frid von im wart bekant,
von dem herren takpreht.
er macht all krümbe sleht.
des stuonden alliu rîche
mit frid bî im gelîche.
dannoch muost ze rôm sîn
ein frumer künic hiez constantîn
dar nâch rîchsen began,
als ich von im gelesen hân.
er wart niht geborn von rehter ê -
dar nâch geschach im vil wê -,
wan sîn vater hêt mit sinn
wol zweinzic friundinn.
under den allen was ein wîp,
diu hêt wol gestalten lîp,
und truoc bî im und muost gewinnen,
diu selb friundinne,
constantîn den künic rîch:
daz sag ich iu sicherlîch,
diu was helena genant
und was diu schoenst die man vant.
er hiez selber constantînus,
dâ von schrîbt man in niht umb sus.
des gelouben was er ein heiden,
dâ von muost er von got scheiden.
von constantîn sînem sun,
dâ von wil ich iu kunt tuon,
wie der ze rôm lebte
und nâch êren strebte.
er was gar ein heiden.
dô begund im leiden
alliu unrehtikeit,
wan si was im leit.
er hêt ein hûsfrouwen guot,
diu truoc den jungen holden muot
unde liez sich minnen,
diu selb küniginne.
er liez sich niht betrâgen,
er begund sînen schrîber frâgen,
wan er was gewær.
er sprach:< die augustînær,
die augustus sluoc,
der hân ich gesehen genuoc.
dâ bî muoz man gedenkent sîn:
ich muoz haben pfenning, die sint mîn.
nû rât an, lieber schrîbær,
wie ich pfenning swær
gewinn; dû bist alsô kluoc.
nû schaff, daz ich ir hab genuoc.>
des wart der schrîbær frô.
er hiez graben münzîsen dô;
wol nach sînen sinnen
muost man si gewinnen.
nû hêt der schrîbær
einen bruoder mit swær,
der was an beiden füezen krump
und was ouch ein man tump.
er hêt ein kleinez kemerlîn,
dâ er muost inne sîn;
daz stuont under einer stieg.
sîn füez giengen sam ein wieg
über einander besunder.
doch was der krump tumber
dan ob er hiet ganzen lîp:
er warp umb des küniges wîp.
ze einen zîten daz geschach,
daz im diu künigin nâch sach.
si sprach:< schemler, nu bis gewert,
des dû dick hâst gegert.>
si wîst in in ein keller guot.
des was der schemler wolgemuot.
dâ pflâgen si des bettes spil;
nicht fürbaz ich ez sprechen wil.
daz triben si biz ûf die zît,
daz ez erschellet wart wît
und dem künig wart kunt getân.
do begund er mit in umbe gân
vil reht kündiclîche,
unz daz er sicherlîche
die frouwen vant und den krumben man
in einer kamer wol getân.
dô sprach er:< unsælic wîp,
wie habt ir iuwern verschamten lîp
geteilt mit einem sölichen man,
der niht engêt wan affen kan
reht als ein boesiu krot!
ir habt zerbrochen mîn gebot.
des müezt ir, unsælic wîp,
mir hie lâzen iuwern lîp.>
er stach daz swert durch sie,
daz ez ze dem ruck ûz gie.
alsô wart im ân mâzen zorn,
er nam daz ros mit den sporn
ûf den gar krumben man,
daz er nie kam von dan.
er wart ze tôd ertreten sâ,
als man ez noch vindet dâ
ze rôm stên an einem stein,
daz er im sîn krumbiu bein
zertrett mit dem rosse gar.
wer des niht geloub, der nem sîn war:
ze rôm ez geworht stât,
als ez ein roemær würken bat.
dô daz erhôrt der schrîbær,
er sant hin zuo dem grabær,
der diu îsen hêt gegraben.
er sprach:< ich muoz ein anderz haben.
ditz îsen gevellet mir niht wol.
mîn herr wil ez niht haben für vol.
grabet mir ein îsen, daz dar an
stê, daz ein gewaltic man
ein scharpfez swert stach
durch sîn wîp und sich rach.>
er gedaht in sînem muot:
swâ die pfenning guot
werdent an dem bræch bekant,
sô wirt mîn herr geschant
und sîniu kleiniu kindelîn,
wan nieman giht, daz si sîn sîn.
zehant dô daz wart getân,
dô man daz braech sach an
an den pfenningen guot,
dô reit er dan mit frîem muot.
umb des küniges schant
muost er rûmen daz lant.
dannoch muost her constantîn
zwâr ze rôm gewaltic sîn.
doch got sant im einen zorn,
daz er wær lieber verlorn,
wan er wart zwâr
ûzsetzic gar.
dô er des an im innen wart,
dô wart niht langer gespart,
ez wart snelliclîch gesant
nâch fürstenmeistern zehant.
dô die selben arzât
kômen ze rôm in die stat
für den künic constantîn,
er sprach:< lât iu geklagt sîn
mînen siechtuom den ich hân.
mügt ir mir den understân,
zwâr ich mach iuch all rîch:
des swer ich iu sicherlîch.>
den meistern den wart leit,
daz si die ûzsetzikeit
an dem künige sâhen.
si jâhen:< wir süllen gâhen
und werden hie ze râte,
wie wir den künic drâte
bringen von sînem siechtuom;
des müezen wir immer haben frum.>
doch sprach ein meister under in:
< ich wil iu sagen mînen sin:
mir ist daz vil wol kunt,
daz er nimmer wirt gesunt
wan von kleinen kindelîn;
der bluot muoz bî einander sîn,
dâ mit man in bestrîche,
sô weiz ich sicherlîche,
daz im der siechtuom zergât
und in an der stat lât.>
die kunst leiten si dem herren für.
der künic sprach:< ich des swüer,
ich hiet ze rôm wol daz heil,
daz ich gewunn wol ir ein teil;
dar zuo wær ich niht ze sein.>
< ir sült uns einen mermelstein
gewinnen,> sprach der meister dô.
des was der künic alsô frô,
er sprach:< daz tuon ich, meister mîn.
in welher gewehst sol er sîn?>
der meister sprach:< ich sag iu wâr,
er muoz sîn sô grôz zwâr,
daz ein halbez fuoder wîn
völliclîch möht dar in sîn:
ich muoz haben alsô vil bluot.>
sô sprach der meister guot:
< ir sült gelouben mir der mær,
daz man guot mûrær
muoz wærlîch haben,
die den mermel ûz graben.>
zehant der künic sant
nâch den meistern in daz lant,
die mûren kunden
oder mûren ie begunden.
der kom dar ein michel teil.
daz was zwâr des küniges unheil.
den mermel si im zwâr
worhten nâch sînem willen gar.
zehant der künic sant
ûz in diu lant,
daz man im bræht kindelîn,
diu zweier jâr alt solden sîn.
die boten wurden bereit,
als man in vor hêt geseit.
kindel brâht man im genuoc.
drîzic wegen si kûm getruoc.
dâ wart nâch ein michel schal,
ein grôzez geschrei über al.
dô frâgt der herr constantîn,
waz ditz geschrei möht sîn.
dô seit man im ze mærn,
daz ez der kind muoter wærn,
und iren vetern den wær nôt
allez umb der kindel tôt.
dô gie der herr constantîn,
wan der jâmer moht niht groezer sîn
von vater und von muoter klag,
der herr, nâch des buoches sag,
und sach disen jâmer an,
dâ von er riuwe gewan
und jâmer von der barmkeit,
daz der kinde vater was sô leit.
er sprach:< ich tuon iu allen kunt,
und solt ich nimmer werden gesunt
unz an mînes lîbes tôt,
ich wil die engstlîchen nôt
sehen an der armen
und wil mich erbarmen,
swie mir swern mîniu glider:
gebt ieglîchem sîn kint wider,>
sprach der herr constantîn,
< ich wil ê ein mit noeten sîn.
ê ich sô maniges nôt
sech, ich wil ligen tôt.>
dâ mit man in diu kindel dô
gap. des wurden si vil frô,
und fuor ieglîchez hin wider.
des nahtes leit sich der künic nider.
dô kom sant peter gegân
hin für daz bett stân.
er sprach:< slâfest dû, constantîn?>
< nein ich mac niht slâfend sîn
vor mînem grôzen smerzen,
den ich hân an lîb und an herzen
unde trag ze aller zît.
ich han ein bitterlîchen strît.>
dô sprach sant peter zehant:
< mich hât got her zuo dir gesant,
unde hât die barmung dîn
erkant, diu niht groezer moht gesîn:
daz dû dich über diu kint,
diu vor dir genesen sint,
hâst erbarmet güetlîch,
dâ wil got von himelrîch
dir dînen gesunt wider geben
ân aller hand widerstreben.
nû sich mich an, wie ich stân,
und waz ich gewantes an mir hân,
daz merk in dînem muot,>
sprach sant peter der guot.
ich sag iu waz er an truoc.
sîn kleider wârn fremd genuoc.
ein kâsûl was im erkant.
ein krumpstap in sîner hant
hêt er sicherlîche;
er was ân mâzen rîche.
ein infel er ob dem houbt truoc,
diu was rîche genuoc.
alsô sach er in vor im stân.
sîn gewant ich allez niht enkan
gemerken, waz er an truoc,
wan ez was rîch genuoc,
für wâr ich daz sprechen mac.
sant peter sprach:< wann ez werd tac,
sô solt dû suochen einen man,
der dâ sî als ich getân
unde sölich kleider trag.
nû merk reht, waz ich dir sag:
sô dir der selb man werd kunt,
sô sprich, daz er dich gesunt
mach sicherlîche zwâr,
oder dû wellest im hût und hâr
slahen von dem lîb sîn;
des sol er gewis sîn.
betwing in dar zuo schône,
sô gît er dir ze lône
vil sicherlîch dînen gesunt,
daz ist mir wærlîch von im kunt.
dîn gebrest aller von dir vert:
daz hât dir got dar umb beschert,
daz dû dîn barmung
hêtest gên den kinden junc.>
des morgens dô ez tac wart,
dô wart niht lenger gespart,
er sant nâch sînem râte.
daz geschach vil drâte.
zehant dô sîn rât dar
zesamen kômen sunder bar,
dô seit er in die wârheit,
als im sant peter hêt geseit.
dô der rât erhôrt
des küniges wort,
si jâhen, ez wær ein trugenheit,
daz im des nahtes wær geseit.
dô tet der künic als ein man,
der vor wêtagen niht enkan
entslâfen, wan er was siech
an lîb, an füezen und an diech.
er reit ze tal in die stat.
ûz ieglîchem hûs er gên bat
allez ingesinde;
daz was etlîchem swinde.
ze jungst er an ein hûs gie -
dheinen menschen man lie,
ez muost her ûz, daz er ez sach,
unde daz ez im verjach,
daz nieman mêr wær dar in,
oder ez kæm ze ungewin
den selben, wan er in tæt nôt,
und müesten dulden den tôt -:
dâ gie her ûz mit swær
der guot sant silvester
und truoc reht diu kleider an,
als er sant peter sach vor im stân.
dô er ersach den man vil guot,
dô wart gefröut sîn muot.
er sprach:< lieber silvester,
ring mir mîn grôze swær
und schaff, daz ich werd gesunt.
dar umb gib ich manic pfunt.>
dô wânt der herr silvester,
er wolt in toeten mit swær,
wan er in dem gerwe gie,
dô in constantînus vie,
und hêt den kristen gesungen;
in dûht, im wær niht gelungen.
ze hûs wîset man in dô.
< mach mich gesunt, sô wird ich frô,>
sprach der herr constantîn.
er jach:< ich kan niht arzât sîn.>
zehant der künic ûz zorn sprach:
< sô muost dû grôzen ungemach
lîden hie von mir
und machest dû mich niht schier
an mînem lîb gesunt.
mir wart daz hînt wol kunt,
daz ich solt werden sicherlîch
gesunt,> sô sprach der künic rîch,
< von dir an dem lîb mîn.
des wil ich gewis sîn.
nû hilf mir hie von mîner nôt,
oder ich muoz schier ligen tôt.>
dô sprach silvester der guot:
< sag mir reht dînen muot,
wie dir hînt sî geschehen;
des solt dû mir verjehen.>
dâ mit der künic seit zehant,
wie im sant peter tet bekant.
daz tet er im schôn kunt,
er solt von im werden gesunt.
dô sprach sant silvester:
< ich wil dir ringen dîne swær,
wil dû gelouben an jesum krist,
der himel und erd gewaltic ist.>
dô sprach der künic constantîn:
< des wil ich gern flîzic sîn.
ich wil gern der wârheit
gelouben, swer mir die seit.>
dô sprach er im den gelouben vor.
er sprach hin nâch nâch sînem spor.
dô hiez der künic springen,
der tîfer im bringen,
unde hiez den mermel zwâr
vüllen mit dem wazzer gar.
dô hiez silvester an der stat
den künic sîn bîht tuon drât
und touft in sicherlîche,
den werden künic rîche.
dô wart der künic an der stunt
von sînem siechtagen gesunt.
dar nâch hiez er gâhen,
alle heiden vâhen,
die sich niht toufen wolden
und bekêrn, als si solden.
er touft ir sô genuoc,
daz si daz wazzer kûm ertruoc.
der pfafheit gap er die êr,
daz si hiut und immer mêr
habent, die wîl diu kristenheit
lebt, in grôzer wirdikeit.
er schuof, daz ein ieglîch man,
der bouwet oder bouwen kan,
gæb der werden pfafheit
und in mit dienst wær bereit
alles bouwes den zehnden teil,
daz was in ein grôz heil;
und hiez der heiligen lîchnam
bestaten gar ân alle scham,
und hiez si êrn, daz was reht,
beidiu ritter unde kneht.
er hiez bereiten von gold
einen mantel, als er sold,
sant peter ze êren,
sîn lop dâ mit mêren;
den gap er ze rôm zwâr
sant peters bild mit zühten gar. constantînus der künic rîchset ze rôm ein jâr von gotes geburt driu hundert jâr und sehs jâr.
nâch dem künic constantîn, sag ich für wâr,
wol über einz und sehzic jâr
dô schuof got gewalticlîch,
daz von dem himelrîch
ein wunder kom alsô grôz,
mit regen, mit winde ein stôz.
der regen gie sicherlîch
zwâr über allez ertrîch
unde was gemischet gar
mit wollen. daz sag ich offenbar,
daz wolle regent von himel ze tal
über alle werlt âne schal.
daz tet got mit der kraft sîn.
daz wart aller der werlt schîn,
diu zuo den zîten lebt.
doch manger widerstrebt
und wolt in niht erkennen
noch in got herr nennen. daz geschach von gotes geburt driu hundert jâr und fünf und sehzic jâr.
ich sag iu daz offenbâr,
daz künic karl vierdhalp jâr
rîchset und der bruoder sîn.
er tet im grôze triu schîn.
dâ mit der bruoder tôt lac.
dô hiez er naht unde tac
rüefen grôze hervart.
dô wart niht lenger gespart,
er rit ûz in sahsen lant.
daz betwanc er mit sîner hant
und daz lant italyam,
daz muost in sîner hant stân.
dannoch reit er mit grôzer schar
und betwanc lamparten gar
unde kom ze rôm wider
und saz dâ mit gemach sider.
daz geschach nâch des bruoder tôt.
er tet den heiden grôze nôt,
die do wider den stuol strebten
und wider got lebten.
nâch des bruoder tôt zwâr
rîchset er zwei und vierzic jâr. nâch gotes geburt siben hundert jâr und vier und sibenzic jâr.
dar nâch sazten sich die sahsen wider.
daz gerou si sider.
die wolden ungeloubic sîn,
si kêrten von unserm trehtîn.
daz was zem dritten mâl geschehen,
des muoz ich den sahsen jehen.
er fuor ouch ân alle scham,
unz er kom in ytaliam.
dâ sluoc er den künic inne.
daz machten sîn sinne.
der künic caucasus hiez,
den er von dem leben stiez.
dâ mit fuor er zehant
in yspanienlant.
die betwanc er, daz was in leit.
si muosten den gelouben der kristenheit
all samt gelîch enpfâhen.
er muost in niht versmâhen.
die alten sahsen und ir kint
wider wurden an dem gelouben blint.
daz was zem vierden mâl geschehen,
des muoz ich von schulden jehen.
die betwanc er, als ich vernomen hân,
daz si got wurden undertân.
dô fuor er hin ze frankenlant.
dô wart in ouch dâ bekant,
daz der hunger zwâr
toetet daz lant ân mâzen gar. daz geschach nâch gotes geburt siben hundert jâr und niun und sibenzic jâr.
dar nâch gewan er einen sun,
von dem wil ich kunt tuon,
daz er hin ze rôm kam
und er daz dâ vernam,
daz er ein schoenez kint hêt,
daz ze grôzen êren stêt.
daz kint touft man im sus:
ein bâbst hiez adrianus,
daz was ein sæligez dinc:
er hiez ez nennen pippinc.
dô ez die touf entphie,
vil froelîch er zuo im gie.
er sprach:< nû müez dîn sicherlîch
pflegen got von himelrîch
der dich sô schôn beschaffen hât
der behüet dich vor missetât.> nâch gotes geburt siben hundert jâr und einz und ahzic jâr.
dar nâch die sahsen aber gar
wurden ungeloubic, daz ist wâr.
die betwanc er aber mit strît.
reht an der selben zît
macht er si kristen, daz ist wâr,
wan si wârn ungeloubic gar.
daz was zem fünften mâl geschehen.
daz ist wâr, des muoz ich jehen. nâch gotes geburt siben hundert jâr und funf und ahzic jâr.
dâ mit kam der künic zwâr
hin ze rôm offenbâr.
dar nâch wart er bekant
in der werden beier lant.
daz selb lant betwanc er mit strît
zwâr an der selben zît.
die muosten kristenlîchen leben.
der bâbst begund in ir schuld vergeben. nâch gotes geburt siben hundert jâr und aht und ahzic jâr.
dâ mit er sicherlîch
fuor aber in ein künicrîch,
und betwanc die liut dar inne
mit strît und mit sinne.
daz lant was pils genant.
mit strît wart er in bekant.
er betwanc si zuo der kristenheit,
ez wær in liep oder leit.
die wurden im dô undertân
und wurden alle sîn man. daz geschach nâch gotes geburt siben hundert jâr und niun und ahzic.
dannoch die sahsen und ir kint
wâren an dem gelouben blint,
wan si sich zwâr
sazten wider gar,
wider die roemær.
daz wart dem künig karl swær,
daz si von got sô dick kêrten.
die pfaffen si des niht lêrten.
den volgten si kleine.
ir herz was unreine.
dô fuor der künic an der zît
in der sahsen lant wît,
wan si hêten sich verkêrt,
daz si wirser danne vert
wârn an dem gelouben.
daz ist âne lougen.
dô betwanc er sie mit strît
ze der selben zît.
daz was ze dem sibenden mâl
daz er si betwanc über al.
dô wart er des ze rât,
daz er die sahsen mit im drât
ze rôm fuort daz dritteil.
daz was in dâ ein unheil,
wan si sîn gîsel wâren
bî den selben jâren. daz geschach nâch gotes geburt aht hundert jâr ân ii jâr.
dar nâch vil unlange
fuort er die gevangen
engegen francrîch
vil gar gewalticlîch.
er teilt ûz diu selben jâr
sînen grôzen schaz gar
mit den bischofen über al;
des gewan sîn lop grôzen schal.
er wart herr über alliu lant
und wart dâ keiser genant
und gewan des ein urteil.
daz was im ein grôzez heil,
daz er solt künig machen
mit wîch und mit sachen,
der ieslîcher under im wær.
daz was im êrbær. daz geschach nâch gotes geburt aht hundert jâr.
dâ mit fuor der wîgant
hin ze ungern in daz lant
und begund si kristen machen,
die ungern unz in walachen.
dâ leit er sich mit sînem her.
ez was nâhen bî dem mer.
er hêt gelobt der frouwen sîn,
wenn er wær zehen jâr von ir schîn,
daz er lenger wære,
daz si dann west diu mære,
daz er wær mit grôzer nôt
zwâr ûf dem weg tôt.
do beleip er sicherlîch für wâr
mêr dann niun jâr
ze ungern in dem lande.
dô huop sich grôz schande
ze âch bî dem rîn.
dô er ze lang wolt ûz sîn,
sich huop roup unde brant
zwâr über alliu lant.
er hêt gelobt der frouwen sîn,
wann er ir sant ein vingerlîn,
daz si wol erkant -
daz selb hêt er ir vor genant
und hêt ir ez gezeiget dâ -
er sprach:< sô du ez gesihest iesâ,
daz guot vingerlîn,
swaz dir sag der bot mîn,
des solt dû geloubic sîn
zehant, liebiu frou mîn.>
ze den selben zîten zwâr
hêten sich die roemær gar
vermezzen, daz si den künic guot
niht hieten mêr in irr huot;
si jâhen, daz der künic rîch
hiet si betrogen sicherlîch.
er solt ir herr nimêr sîn,
des wolden si im schier tuon schîn
und an dem liebsten man,
den er indert geleisten kan.
daz wolden si im erzeigen gar
an sînem bruoder, daz ist wâr.
der was ze den zîten erkant:
bâbst leô was er genant.
si nâmen sicherlîche
einen esel niht ze rîche.
den hiezen si gewinnen.
si huoben sich mit sinnen
zuo dem bâbest dâ er was.
si funden in da er diu buoch las
und nâmen den herren guot
mit irm zornigem muot
und brâchen im ûz diu ougen sîn,
daz er dâ hêt dheinen schîn,
und sniten im ûz die zungen.
im was niht wol gelungen.
ûf den esel si in zehant
sazten. dâ wart im bekant
laster an der tagweide.
si tâten ez ze leide
dem künig karl zwâr.
die schand tâten si im offenbâr,
daz si sîn antlütz kêrten,
als si ir schalkeit lêrte,
dem esel gegen dem zagel sîn.
sîn ruck muost bekêrt sîn
gegen des esels houbt guot.
des freutens sich in irem muot.
dem künig si in dô sanden
ze laster und ze schanden.
daz was dem herren swære.
die selben roemære
muosten von im dar nâch
lîden grôzen ungemach.
daz geschach dô er ze land kêrt,
als in sîn frümkeit lêrt.
hin ze âch wart er im gesant.
blinter wart er im bekant.
als ich vor gesagt hân,
ûf einem esel reit er dan.
nû lâzen wir die red stân
und grîfen den künic an,
dô er lac in ungern lant,
als ich iu vor tet bekant.
er was niun jâr ûz gewesen,
daz sült ir an dem buoch gelesen.
dô huop sich roup unde brant
über al in sînem lant,
als ich iu vor hân verjehen.
des wolden die herrn niht übersehen,
die in dem lande wâren
bî den selben jâren.
die giengen zuo der küniginn.
si jâhen:< zwiu süllen unser sinn,
sît wir niht haben herren?
des haben wir grôzen werren.
dâ von well wir iuch des biten,
daz ir, frou, mit guoten siten
nemet einen fürsten guot,
dâ mit diu lant sin behuot.
mîn herr ist wærlîch tôt.
in möht niht betwingen sölich nôt,
er hiet iu, frou, in ditz lant
sîn botschaft sider her gesant.>
diu frou antwurt zehant:
< sô müest ich sîn von im geschant.
swenn künic karl rein
kæm in diu lant gemein,
sô möht er mich wol toeten
mit angst und mit noeten.
mir ist daz wortzeichen niht bekant
noch her wider niht gesant,
daz er mir gap, dô er sich schiet
von mir. dô mich sîn got beriet,
sô brach ich nie die triu mîn:
si sol ouch immer stæt sîn.>
die herren gegen ir jâhen:
< süllen wir iu nû versmâhen,
daz wir disen werren
haben ân herren?
uns ist daz wol bekant
von boten, die wir haben gesant,
daz unser herr mit grôzer nôt
ist ûf dem weg tôt.>
sô lang die herrn ûz sinne
reten mit der küniginne
und manten sie ir ungemach,
unz diu küniginne verjach:
< und sol mir iht werren,
daz kumt von iu herren.
ich ziuch ez an got den guoten,
den getriuwen, den wolgemuoten,
daz ich vil gar unschuldic bin.
tuot von mir die red hin.
geschiht mir iht, daz muoz von iu varn.
ich kund mich selber wol bewarn.>
die herren sprâchen aber dô:
< frou, sô wurden wir nimmer frô.
süllen wir mit disem werren
immer leben ân herren,
sô wizzt, ir müezt des tiufels wesen,
wan unser lützel mac genesen.>
diu frou zühticlîchen sprach:
< swie grôz nû sî mîn ungemach,
sô wil ich iu nû volgent sîn,
swie grôz nû sî der kumber mîn,
wan ir mich sîn niht welt erlân.
iuwern willen wil ich begân,
ez ergê mir übel oder wol.
iurn willen ich niht brechen sol.>
dar nâch stuont ez unlang zît,
unz si ein grôz hôchzît
pruoften mit einem künig rîch,
den gâben si ir sicherlîch.
diu hôchzît, nâch des buoches sag,
solt werden an dem dritten tag.
daz wolt got selber understân,
als ich vor mir gehoert hân,
wan got einen engel sant
ze boten in daz ungerlant,
dâ der künic lac
und was gelegen mangen tac.
dô in der engel dâ vant,
diu botschaft wart im bekant:
< ob ez dir liep ist oder leit,
künic, sî dir für wâr geseit,
kümst dû niht zuo der küniginn,
zwâr sô verleitent dich dîn sinn.
ein ander künic hât sie genomen.
dâ von solt dû ze land komen
zwâr an dem dritten tag.
geloub dû mir daz ich dir sag.
dîn hûsfrou wolgetân
wil zwâr gern gân
an eines küniges bett rîch;
des geloub mir sicherlîch.>
der künic karl sprach zehant:
< wie sol ich komen in mîn lant
in drîn tagen offenbâr?
zwâr ich sag dir für wâr,
daz dar ist hundert rast lanc.
dannoch sô ist daz mîn gedanc,
beidiu spât unde fruo,
daz fünfzehen rast ist dar zuo
zwâr in daz lant mîn.
wie sol ich dar koment sîn,
solt ich dar rîten oder gân?
daz selb ich niht betrahten kan.>
dô sprach der engel an der stunt:
< und ist dir niht worden kunt,
daz got mac tuon swaz er wil,
sint er hât grôzes gewaltes vil?>
der künic sprach:< daz mac wol sîn,
ich geloub ez, lieber herre mîn;
dâ hân ich dheinen zwîvel an,
vil wunders er betrahten kan.>
zehant der engel vil gewær
sprach:< ginc ze dînem schrîbær:
der hât ein pfert alsô starc,
daz kouf umb pfenning oder umb marc,
swie dû imz mugest gewinnen an.
daz guot pfert wolgetân,
daz rîtest dû völliclîch einen tac,
als ich für wâr gesprechen mac.
diu tagweid wirt dir lanc:
doch hât daz pfert solhen ganc,
daz ez dich snell unde drât
treit ze rab in die stat:
daz ist dîn êrst tagweid.
ez treit dich velt, mos und heid.
des andern tages fruo
solt dû bereit sîn dar zuo> -
alsô sprach der engel rîch -,
< daz dû rîtest snelliclîch,
sô kümst dû ze pazzou
hin ûf zuo der tuonou:
daz ist dîn andriu tagweid.
von dem pferd dû dich scheit.
ze pazzou vindest du einen wirt,
daz dich dîn leit gar verbirt.
dû kümst dar bî sunnen schîn,
des solt dû gewis sîn.
der selb wirt ist wolgemuot.
er hât einn schoenen volen guot,
den solt dû koufen an der stat.
der treit dich balde unde drât
zuo âche schône in die stat,
des wil got niht haben rât.
sô understêst dû dannoch wol
die hôchzît diu dâ wesen sol.>
zehant er daz pfert gewan
sînem schrîbær an,
und reit des morgens tougenlîch,
der edel künic rîch,
hinz rab, als im der engel seit.
dâ sach er die wârheit.
was daz niht ein stark reis,
daz er reit mit grôzer freis,
daz er von der bulgarî
reit alsô gemaches frî
hin ze rab in die stat,
als in der engel rîten bat?
er sprach:< ich got wol getrou.>
des andern tages gên pazzou
kom er von rab geriten
nâch gotes lêr, mit guoten siten.
als im der engel hêt geseit,
vant er den wirt unverzeit.
er schuof im guoten gemach,
mit guoten siten daz geschach.
er kom dar bî sunnen schîn,
des dankt er sînem trehtîn.
des âbents dô daz vich in gie,
dô lief der vol. er in gevie
bî sînem kopf und bî der man,
wan im des voln got wol gan.
er sprach:< her wirt, gebt mir daz ros,
daz wil ich rîten velt und mos.>
dô sprach der wirt:< herr mîn,
der vol mac ze junc sîn,
er mac iuch niht getragen.>
er sprach:< waz welt ir sagen?
gebt mir den volen alsô guot.>
der wirt sprach:< er iu leid tuot
zwâr lieber herre mîn.
er muoz iuwer eigen sîn,
wær er gezemt und geriten.>
der künic sprach:< ich wil iuch biten
immer durch den dienst mîn,
daz ir den voln lât mîn sîn,
und gebt mir in in kurzer frist.>
er sprach:< sît er iu liep ist,
sô sol er iu niht sîn verseit.>
dô kouft er in mit stætikeit
umb guldîn pfenning rôt.
daz pfert er im ze lîtkouf bôt,
daz er hêt dar geriten
von der bulgarî mit guoten siten.
ez was ein wunderlîch geschiht,
daz ez im was erlegen niht,
wan daz selb wunder
daz schrîbt man billîch besunder.
des dritten morgens fruo
der künic bereit sich dar zuo,
daz er reit aleine
drât und niht seine
hin ze âch für daz bürgtor.
dâ vant er einen wirt vor,
der herbergt in als im gezam,
den werden künic lobesam.
dâ hôrt er einen grôzen schal
in der stat über al.
von floiten und von singen,
von tanzen und von springen
wart dâ ein michel wunder
in den gazzen besunder.
dô frâgt der künic der mære,
waz in der stat wære.
er sprach:< daz sag ich iu, herr mîn,
ein hôchzît, kund niht groezer sîn,
diu sol fruo hie ergân.
dar zuo sô hât sich manic man
gesamnet in die grôzen stat,
als si mîn frou her komen bat.
diu hât genomen einen man,
für wâr ich iu daz sagen kan,
der ist ein künic rîch.
daz sag ich iu, herr, wærlîch,
ir moht der kost wol ân sîn,
wan man gît brôt und wîn
in der stat unde spîs;
er sî junc oder grîs,
man gît in allen genuoc.
den rossen man daz vuoter truoc
ungemezzen für si dar,
des hân ich wol genomen war.>
der künic wider in dô sprach:
< her wirt, mac ich hinn gemach
haben mit hulden,> sprach er,
< sô wil ich enruochen, wer
die spîs von hof nemen sol.
zwâr ich enbir ir wol.
ich hân wol die kost mîn.
ich wil irr kost ân sîn.
her wirt, kouft mir in der stat
die spîs umb pfenning drât,
zwâr die sint guldîn;
her wirt, die lât von mir sîn
iu gegeben ze êren.
iur kost wil ich mêren.
diu spîs sol sich hînt von mir
mêrn. heizet sie bereiten schier,
daz iuwer diern und iuwer kneht
mîn hînt geniezen, daz ist reht,
ir schaffet uns vil und genuoc.>
der künic vil pfenning für in truoc.
dô der wirt daz golt ersach,
wider sich selber er dô sprach:
< diser herr ist ein edelman.
sînen gelîchen ich nie hân
zwâr mit den ougen mîn
gesehen, er kund niht milter gesîn.>
dô diu kost wart bereit,
ze tisch saz er, als man seit.
von trinken und von spîse
heten si ein paradîse.
dâ mit der künic des niht enlie,
als ez wart naht, er slâfen gie.
den wirt gar êrbær
bat er umb einen wahtær,
der sîn des nahtes pflæge,
do er an dem bette læge.
er sprach:< wahter, tuo mir bekant,>
alsô er in tiuwer mant,
wan den künic des niht verdrôz -
er sprach:< sô man den singôz
an ziech ze dem tuom rîch,
sô weck dû mich sicherlîch,
sô wil ich dir ze miet geben,
sô mich got lâz leben,
ditz vingerlîn guldîn,
daz dû dir lâst enpfolhen sîn,
daz mir daz liuten werd bekant.
dû solt mich wecken zehant,
als liep dir ditz kleinôt sî.
weck mich, sô wird ich sorgen frî.>
daz tet der wahtær zehant.
den herren er slâfen vant.
er sprach:< herr wolgemuot,
stêt ûf und gebt mir mîn guot.
man liutet den singôz.>
den herren dô des niht verdrôz,
er leit an sich sîn rîch wât.
den wirt er flîzic bat,
daz er mit im gienge,
sô daz man in iht vienge;
er wær dâ leider unbekant.
den wirt den vienc er bî der hant.
si giengen zuo dem bürgtor,
dâ wâren stark rigel vor.
dô begund der wirt rüefen:
< herr, ir müezt hie durch sliefen,>
sprach er zuo dem künic zehant,
< sô wirt horwic iur gewant.>
der künic sprach:< des aht ich niht,
ob ez wirt gar enwiht,
daz wizzet sicherlîch,>
sô sprach der künic rîch.
zehant er slouf zem tor hin in.
der herre hêt dâ wîsen sin,
wan er zuo dem tuom gie.
den wirt er heim gên lie,
und gie er selber in den tuom.
daz macht sîn wîstuom,
daz er zwâr niht vergaz,
wan er ûf den stuol saz,
dâ die künege werdent gewîht;
er si hôch oder lîht,
sô muoz er sîn eine künic genant.
ûf den stuol saz er zehant.
daz dûht in dô ein guot gewin.
ab dem swert liez er hin
sliefen die scheid, daz ist wâr.
er nam daz swert alsô bar
und leit daz über sîniu knie.
zehant der mesner zuo gie
und wolt diu buoch her für tragen.
dô begund er gar verzagen,
dô er in alsô sitzen sach
mit blôzem swert, er nicht ensprach;
er gie, dâ er den priester vant.
er sprach:< mir ist wol bekant
ein freissamez mære,>
sô sprach der mesnære:
< ez ist ein man lîse
gesezzen, der ist grîse,
ûf dem gesegenten stuol zwâr;
er hât ein blôzez swert bar
geleit über sîniu knie.
dô ich zuo dem alter gie
und ich in sach sitzen,
do begund ich aller switzen.>
dô sprâchen die tuomherren:
< wil dû uns machen werren,
des mac an uns niht ergân.>
< die wârheit ich gesehen hân,>
sprach der mesnære,
< dâ von ist mir swære.
geloubt ir mir niht, daz ist mir leit.
gêt selb und seht die wârheit.>
dâ mit ein tuomherr gie.
der selb ein lieht dâ gevie,
und gie zuo dem stuol unverzeit.
dâ sach er selb die wârheit,
wan ez im sicher wart bekant.
daz lieht warf er ûz der hant
und flôch bald von im dan,
dô er sach den grîsen man.
zuo dem bischof er dô gie.
er sprach:< welt ir hoeren, wie
uns herrn ist zuo dem tuom geschehen?>
der wârheit begunden si im verjehen.
dô der bischof daz erhôrt,
der kôrherren wort,
dô îlt er vil drâte
ûz sîner kemnâte.
gegen dem tuom man dô gie.
zwô grôz kerzen man gevie,
daz tâten zwên knehte,
und lûhten im vil rehte
hin, dâ der künic saz
ûf dem stuol: er niht vergaz,
er hêt daz swert alsô bar,
daz sagt unz daz buoch für wâr.
dô der bischof und sîn man
kômen zuo dem stuol dan
und er in dâ erblicte,
vor forhten er erschricte.
er sprach:< ir sült mich wizzen lân,
wer iu iht leides hab getân,
oder waz mannes ir sît;
daz sagt mir, wan des ist zît.
sît ir ungehiuwer?
iuwer red ist mir tiuwer.
ich beswer iuch bî dem got,
daz ir leistet mîn gebot,
und sagt mir reht, wer ir sît.
daz ist zwâr an der zît.>
der künic antwurt zehant:
< ich was iu wol erkant,
dô ich der künic karl hiez.
an gewalt ich nieman für mich liez.>
zehant der bischof gên im trat,
als in dô sîn will bat.
mit triuwen er gên im sprach,
dô er in reht ane sach:
< sît willikomen, lieber herr mîn,
iurr kunft wil ich frô sîn.>
zuo im er lieplîchen gie.
mit armen er in umbevie
und wîst in sicherlîche
in sîn hûs rîche
und hiez die glocken über al
liuten. dô wart ein grôzer schal.
dannoch ez nieman weste
die kunden noch die geste
di dar wâren komen
di hêten disen schal vernomen;
dô frâgten si der mære,
waz in der stat wære.
dô seit man in sicherlîch,
daz künic karl der rîch
wær komen in die stat.
dâ mit ein ieslîch gast bat,
daz man im bræht sîn ros.
si fluhen velt unde mos.
swer niht moht gerîten,
der wolt niht lenger bîten,
er viel die mûr ze tal.
von den gesten wart ein schal,
dô si entrunnen von der stat.
der bischof den künic bat,
daz er im gæb einen solt
und der küniginn wær holt -
ez wær gar ân ir schuld -,
daz er ir gæb sîn huld.
den bischof er gewert der bet
und wart ir holt al dâ ze stet.
dô der künic daz rîche
besaz gewalticlîche,
dô santen die roemære
mit schanden und mit swære
leônem den bruoder sîn
hin ze âch und tâten im schîn,
daz die selben herren
wolden stiften werren.
si tâten ez im ze schanden
und santen in ze diutschen landen.
des wolden si niht erwinden,
si santen im in alsô blinden,
sînen bruoder bâbst leô,
zuo im und enbuten im dô,
si wolden sîn ze herren niht.
daz was ein lesterlîch geschiht.
dô der künic karl diu mær
vernam, dô wart im swær
des bruoder herzenleit.
er sprach:< mînen friunden sî gekleit
und dar zuo den mannen mîn
und allen den die umb den rîn
gesezzen sîn mit frümkeit,
den sol mîn grôzez herzenleit
und mîn unschuld erbarmen.
den rîchen und den armen
klag ich ez besunder
daz ungefüeg wunder,
daz an mînem bruoder ist ergân.
es sol doch got geniezen lân
mich, daz ich in strîte
nâhen unde wîte
diu rîch ich gar betwungen hân.
wil er mich des engelten lân,
sô wil ich im nimmer mêr
dienen alsô sêr,
sît mir mîn bruoder ist worden blint.
dâ von ich nimmer des erwint,
ich zerbrech rôm die grôzen stat
und zerfüer sie ân mâzen drât
und leg den öbristen stein
zuo dem nideristen gemein.>
dô wart niht lenger gespart,
er hiez rüefen hervart
unde fuor ze rôm dâ mit
die hervart nâch dem alten sit.
die wartliut er für sant.
dô wart ein zeichen im bekant
von got dem vil rîchen.
er liez sicherlîchen
dem bâbst wider sîn gelider
und gap im diu ougen wider.
daz was ein grôz geschiht,
wan er gesach ê nihtes niht. do her du sprach und sach, aldo zu rome daz geschach, das her do predigete und larte und mannig mensche bekarte. der zu deme male daz geschach, daz mangeme waz ungemach. do konnig karl zu lateram uf deme velde lag ane scham mit sime groszen here, di romere mochten sich nicht irwere, her vinge si alle gemeine beide groz und cleyne. den wegesten di her hatte da, den liez her di houbet abesla. der waren dryhundert und me. daz liez her si darumme verste, daz si den babest hatten geschant und en eme blint zu huez gesant. dannoch sante her der romer vil, der ich aller nicht nennen wil, verre in ander fromde lant, do en di lute waren unbekant.
den roemern gap er hulde
dâ umb all ir schulde,
dô got daz zeichen mit im tet
zwâr nâch sîner grôzen bet.
er wart erwelt ze keiser dô.
des wârn die roemær hart vrô.
einen hof gebôt er zehant
den fürsten allen in diu lant.
di kômen dô mit guoten siten
all ze hof geriten.
dô kom ein engel hêr
und verwîst im daz sêr,
daz er hêt zorniclîchen
geret gegen got dem rîchen.
dô sprach künic karl der rîch:
< geloub mir sicherlîch,
mir ist daz sêr ungemach> -
alsô der künic karl dô sprach -,
< daz ich hân got gedienet sêr,
daz mir der erd niht wirt mêr
dann als dem ermsten man,
den disiu werlt geleisten kan,
wan siben füez wirt mir bekant,
und hân betwungen manic lant.>
dô sprach der engel hêr:
< ich wil dir sagen mêr:
dir wirt der selben füez niht.
daz ist ein wunderlîch geschiht.
dû mehtest die red wol hân verdeit.
daz sî dir für wâr geseit:
swan dû stirbest, ze stunt
sô wirt dir vierdhalb kunt.
daz ist von dem ungelouben dîn,
des solt dû gewis sîn.>
dar nâch in kurzen zîten
wolt got niht lenger bîten,
im sturb diu hûsfrou sîn.
daz tet er mit werken schîn,
daz si im liep was sam sîn lîp:
daz selb wolgetân wîp
hiez er balsamen. daz ist wâr:
ein zouber hêt si bî ir gar
under der zungen,
des tiufels ordenunge,
dâ von er sie niht moht lân,
er muost al naht mit ir umbe gân,
als ein man mit einem wîb tuot.
er hêt einn verteilten muot.
daz macht daz zouber daz si truoc.
im was nâch ir wê genuoc.
doch west nieman diu mær
wan zwên kamrær,
die beid wârn im heimlîch gar.
die muosten die tôten frouwen zwâr
baden ze aller zeît.
alsô tôt man sie im leit
an daz bett, dâ er dô lac.
mit dem tôten er dô pflac,
daz ich iu vor hân geseit;
daz wart im dar nâch leit.
doch wolt got der rîche
vil gar sicherlîche
in niht lâzen verderben
noch an der sêl ersterben.
er hêt des guoten sit,
dâ er sîn sêl behielt mit,
mit bîht, mit riu ze aller zît.
swâ er in dem land wît
fuor, dâ rouwen in sîn sünd;
daz was ein guot urkünd.
doch wolt er der sünd niht lân,
die ich iu vor gesagt hân.
doch ze einen zîten daz geschach,
daz man vor im mess sprach.
daz tet ein bischof der was guot.
dô kom ein tûb, diu was fruot,
für in ûf den altâr,
diu brâht ein brief offenbâr.
der brief mit gold was erhaben
gar mit schoenen buochstaben:
dâ was diu sünd geschriben an,
daz der künic niht wolt lân
von dem toten wîb -:
wê geschach ir sêl, ir lîb.
der bischof ob dem alter was.
den brief er schôn las.
dô er die mess gesanc,
er sprach:< ir habet einen wanc,
her künic, lieber herr mîn,
der iuwer sêl muoz schad sîn.>
künic karl der best
sprach:< swaz ich mîner bîht west,
die hân ich iu kunt getân.>
dô sprach der bischof:< lieber man,
ein sünd habt ir mir verdeit
und habt ir mir noch niht geseit,
die hât mir got von himelrîch
kunt getân gar sicherlîch.
ein frouwen habt ir, diu ist tôt.
dâ von muoz iuwer sêl nôt
lîden unde iuwer lîp,
daz ir habt ein tôtez wîp.>
der künic sprach:< lieber herr mîn,
mîn sünd kan niht groezer gesîn.
ich kan mich niht geânen ir lîp.
nie lieber wart mir kein wîp.
mîn lîp mac sich ir geânen niht,
swaz mir halt dar umb geschiht.>
der bischof sprach:< gebt mir ein lêhen,
lât mich selber daz wîp sehen,
unde gebt mir daz ze lôn,
ob ir lîp noch smeck schôn.>
der künic sprach:< daz tuon ich drât.>
er tet ûf die kemnât
und wîst in zuo dem bett hin;
daz dûht den bischof ein guot sin.
des küniges bett daz was tief.
diu frou lac als si slief.
dâ von der künic het sie für vol.
< smeckt ir der munt wol,>
sprach der bischof,< herr mîn?>
der künic sprach:< daz sol sîn.
ir müezt ez sehen sicherlîch,>
alsô sprach der künic rîch.
der bischof tet ir ûf den munt.
dô wart im an der stat kunt:
daz zouber ûz dem mund viel
in der groez sam ein schiel.
zehant dô daz alsô geschach,
der bischof und der künic sach,
daz si viel zesamen in der gebær,
sam si vûl wær
vor einem halben jâr.
alsô wart si ze aschen gar.
dem künig begund si widerstân.
er sprach:< swaz ich lieb zuo ir hân,
die hân ich al verkorn;
si hêt mir sêl und lîp verlorn.
si stinket sam ein vûler hunt.
ir bôsheit ist mir worden kunt.>
dar nâch diu buoz muost ergân
dem künig, wan er sünd hêt getân
an dem tôten wîb,
des muost er mit sînem lîb
büezen alsô sêre,
der edel künic hêre;
lîden muost er grôze nôt
unz an sînen tôt.
doch was er mit der swære
der best rihtære,
den ie kein oug hêt übersehen:
des muoz man im jehen.
swâ er az oder beleip,
mit geriht er nieman vertreip.
daz was an im ein danc:
ein grôz glock diu lût erklanc,
di muost man ûf rihten swâ er was.
dâ von er an der sêl genas.
die glocken hêt er durch die armen,
die begunden in erbarmen.
swann er die glocken hôrt klenken,
sô begund er gedenken
an gotes zorn und an sîn geriht;
des muost er rihten nâch der sliht.
eins tages saz er ob dem tisch,
do er az hüener unde visch,
als von reht ein künic sol;
die glocken hôrt er klenken wol.
er sprach:< ditz ist ein arm man,
hât man dem leides iht getân,
daz riht ich schôn sam mir mîn lîp
ez sî man oder wîp.>
zehant die hüetære
giengen her ûz ân swære
und tâten des armen mannes war.
diu glock aber offenbar
hêt geklenket umb daz reht:
si sâhen weder wîp noch kneht.
daz tâten si irm herren kunt.
diu glock klenkt sich ander stunt.
er hiez si aber her ûz gân.
er sprach:< bringt ir mir niht den man,
dem leit und nôt ist bekant,
zwâr ich toet iuch zehant.>
dô si des künges red vernâmen,
wie schier die vier kâmen,
die der glocken pflâgen!
die getorst des niht betrâgen,
si muosten umb schouwen,
ob ez wærn man oder frouwen,
wer die glocken klanct.
ir ieslîcher sich ze tal sanct,
ob si ieman sæhen,
daz si dem künig verjæhen.
nieman sâhen si dâ.
si sâhen ûf und anderswâ.
dâ kunden si nieman spehen,
den si mohten dâ gesehen.
dô giengens für den künic stân.
si jâhen:< wir sehen nieman,
der die glocken hab geklenkt.
unser ieglîcher hêt sich gesenkt,
ob wir ieman sæhen,
daz wir des verjæhen.
nû sehen wir nieman an der stunt.>
daz klenken wart im aber kunt.
daz was zem dritten mâl dô.
der künic tet in manigen drô.
er sprach:< bringt ir mir niht den man,
der dise glocken klenken kan,
zwâr ich heiz mit noeten
iuch all vier toeten.>
dô giengen ûz schiere
die knappen all viere.
in tet diu angst grôz nôt.
si jâhen:< süllen wir ligen tôt
umb dis grôz unschulde,
sô geb uns got sîn hulde.>
alsus einer wider den andern sprach.
der ein in die glocken sach
und sach, daz ein nâter lanc
sich an den klechel swanc;
dâ von muost diu glock klingen.
dâ mit begunden si dringen
hin wider für den künic guot.
< ist ieman dem man schaden tuot,>
sprach der künic,< den heiz her gân,
ich wil im gerihts niht ab gestân.>
die hüeter jâhen im zehant:
< herr, uns ist daz wol bekant,
daz bî der glocken ist nieman,
wan ein nâter wir funden hân,
diu swingt sich umb den klechel grôz
und tuot der glocken manigen stôz.
ez ist ein griulich kunder.>
< daz ist gotes wunder,>
sprach der künic karl dô.
< si mac sîn trûric und unfrô,
wan ir mac sîn leit geschehen,
des si mir wil gar verjehen.
tuot ûf die tür, lât sie her in,
ich muoz besehen reht ir sin.
waz got schaffen well mit ir,
daz hân ich besehen schier,
und wie ez hie mit ir gevar,
des süllen wir nemen war.>
dô gie diu nâter freissam
von der glocken ân scham
und kêrt gên der tür hin.
der künic hiez sie lâzen in.
er sprach:< waz tuot diu nâter lanc?
si hât ein eislîchen ganc.>
dô sagten im die herren rîch:
< si gêt gên iu sicherlîch.>
do verbôt der künic den liuten daz,
daz si ir iht trüegen haz
noch ir nieman leit tæt.
daz gebot beleip an ir stæt.
der künic zuo den sînen sprach:
< der nâter tuot niht ungemach,
dhein mensch vor mir.
ir herren sagt mir schier,
waz disiu nâter tuo!>
< si gêt gên iu iezuo
und leit sich nider an den vuoz,
für wâr ich iu daz sagen muoz.>
dô sprach der künic rîch:
< si gert genâden sicherlîch
und wil, daz ich ir rihte
und iren kumber slihte.>
er sprach:< dir sol geboten sîn,
daz dû mir zeigst den kumber dîn.
bî got, dem niht verborgen ist,
tuo mir bekant dînen list,
waz dir leides werre,>
alsô sprach der herre.
diu nâter gie von im her dan.
dô sant er nâch ir vier man,
daz si besæhen daz wunder,
waz ir wær besunder.
des begunden si warten:
si gienc in einen boumgarten,
in ein dick stûdach,
dâ sie nieman inne sach.
daz zervuorten die man,
die dar wârn gegân
mit ir, daz si sehen wolden,
waz si dem herren sagen solden.
dô sâhen si ein kroten breit.
daz was der nâtern leit,
wan si ob irn eiern lac.
der kroten tet man mangen slac
und brâht sie für den künic hin.
daz was der nâtern gewin.
der künic riht ir zehant.
einen spiez man durch sie verswant.
daz schuof der künic karl guot.
des wart diu nâter wolgemuot.
swie gewaltic der selb künic was,
als ich an dem buoch las,
doch kund sîn bot manicvalt
understên niht den gewalt,
als ich für wâr gesprechen mac,
daz er nie den widerslac
kund in der werlt verbieten.
die wîsen im dô rieten,
er solt den widerslac understân;
des moht wærlîch niht ergân.
uns ist vil lützel bekant
wærlîch in dem ôsterlant
der reht sint niur zwei:
man gît zwô nâdel umb ein ei.
man gît umb einen pfenninc -
daz ist ein wârez dinc -
zwên helbling, sint si guot.
dar an nieman schaden tuot.
ich kan iu wærlîch niht verdagen,
von einem künig wil ich iu sagen,
der was geheizen salatîn.
zwâr der kund niht milter gesîn:
er gap ros und gewant,
sô man si best veil vant.
silber, golt, edel gestein
gap er allez gemein.
sîn milt sich niht vor êren spielt,
wan er niur einen tisch behielt.
der was ein safir grôz,
daz nieman vant sînen genôz,
bezzer dann ein rubîn.
dhein hort kund niht bezzer sîn
wan der selb tisch was.
sîn leng ich geschriben las:
er was drîer ellen lanc.
zuo dem tisch was manic gedranc
dô man in für den fürsten truoc
sô hêt er schouwær genuoc.
sîn wît wil ich iu mezzen,
des mac ich niht vergezzen,
wan er was an der selben zît
wol zweier dûmellen wît.
sîn tischgestell was von golt,
als ez got wünschen solt.
sô rîchen nieman gesach,
als es manic fürst jach.
swer disen tisch, den stein erkant,
er sprach:< ich næm in für ein lant.>
der herr was milt, als man im jach;
sô miltez herz nieman sach,
sô er hêt in dem lîb sîn,
und tet daz mit werken schîn,
wan vor milt im niht beleip.
den hort er allen von im treip.
ich sag iu allen sîn gelt,
daz er in steten und in velt
hêt vil sicherlîche,
der edel künic rîche,
zehen tûsent unz goldes rôt.
dâ bî leit er grôz nôt
und gebresten von der miltikeit,
wan grôzer gâb was er bereit:
er verseit sîn gâb nieman,
für wâr ich iu daz sagen kan.
sîn gâb er milteclîch tet,
nieman verzêch er sîner bet,
wan milter herz wart nie gesehen,
des muoz ich von schulden jehen.
swie milt der selb herr was,
doch wart er siech und niht genas.
dô im diu krancheit wart bekant,
nâch guoten meistern er dô sant
und hiez si sînen brunnen sehen.
si begunden all jehen,
daz er sicher niht möht genesen,
er müest wærlîch tôt wesen.
dô wart er alsô sêr gekleit:
frouwen, ritter unde meit
klagten niht eine,
daz volc gar gemeine
hêt umb in ein sölich klagen,
daz ich ez nimmer kan gesagen.
dô der frum heiden
gesach, daz er solt scheiden
von êr unde von guot,
dô wart trûric sîn muot,
wan sîn leben wolt im leiden.
er sprach:< sol ich nû scheiden,
sô muoz ich verjehen,
wie sol mîner sêl geschehen?
wer sol der pflegend sîn,
so si scheidet von dem lîb mîn?
wer pfliget ir dann dâ ze stet?
sol ich sie dann machmet
enpfelhen, daz ist der kristen spot,
die jehent, daz ir herr got
sî sterker dann machmet;
alsô ieglîch kristen ret.
sô ist mir daz wol bekant,
daz die juden zehant
jehent, daz ir got sterker sî.
welher under den drîen mich sorgen frî
macht, dem wil ich mîn sêl lân
und disen zwein ab gestân.
nû ist leider diser strît
under juden, kristen ze aller zît.
die heiden jehent sîn ouch niht.
daz ist ein jæmerlîch geschiht.
ôwê west ich diu mære,
welher der tiurst wære,
dem wolt ich mînen tisch geben
ân aller hand widerstreben.
sît ich den rehten niht enwizzen kan
und ich ir aller zwîfel hân,
sô wil ich den edeln stein
in teilen gemein,
ich mein den tisch der dâ ist mîn;
zwâr der muoz ir drîer sîn.>
den tisch hiez er für sich tragen.
daz kan ich iu für wâr sagen,
ein bîl dâ bereitet wart.
dô wart niht lenger gespart,
den tisch hiez er mit heil
teilen in driu teil.
daz ein teil gap er ze stet
sînem got machmet,
daz ander teil ân spot
gap er durch der kristen got:
daz dritt teil gap er gar
für der juden got zwâr.
er sprach:< swelher sterker sî,
der muoz mich tuon sorgen frî,
wan ich niht bezzers wizzen kan.>
alsô sprach der frum man:
< und sî daz got der heiden
gewaltic sî, der müez mich scheiden
von mînem ungemach gar,
swenn mîn sêl von hinnen var;
sî aber der kristen got
gewaltic, der helf mir ûz nôt;
sî aber got der juden rîch
gewaltic sicherlîch,
der müez mich niht von im verlân.>
dâ mit diu sêle schiet von dan.
nû süllen wir ân schande
von der riuzen lande
von dem künig heben an,
wie der dar nâch rîchsen began.
er was gewalticlîch starc;
er het goldes, silbers manic marc.
er hêt ein schoen wîp,
diu was im liep sam der lîp.
dâ bî hêt er ein tohter guot,
der was er frô und wolgemuot.
si was sô schoen, daz ist wâr,
daz man nindert offenbâr
vinden moht irn gelîch.
des muotes wart si alsô rîch,
daz si keinen man wolt nemen,
wan der ir ze man möht gezemen.
diu tohter dem vater liep was,
daz er vor freuden kûm genas,
sô er sie ane sehen solt.
sîn herz, sîn lîp was ir holt.
dô er alsô ân wîp was,
als man von dem künig las,
dô giengen zuo die herren sîn.
si sprâchen:< lieber herre mîn,
sol ditz lant verderben
alsô, daz ir sült sterben,
daz wir niht haben von iu ein kint,
dem lant und liut gemein sint
vil genzlîchen undertân?
süllen wir gebresten hân,
daz kumt dâ von, daz iuwer lîp
niht wil haben ein wîp.>
des antwurt der künic zehant:
< ez muoz immer daz lant
von mînen schulden ân erben sîn,
ich müg dann haben ein megedîn,
diu mîner tohter sî gelîch,>
alsô sprach der künic rîch.
die herren sprâchen zehant:
< sô süllen wir boten in diu lant
senden sicherlîche,
ob ieman ir gelîche
müg vinden ein schoene magt,
diu mînem herren behagt,
sît ez mac anders niht gesîn.>
si santen boten zuo dem rîn
und in diu lant gemein.
dâ vant man nindert ein,
diu irm antlütz wær gelîch.
daz sagt man dem künig rîch,
daz man gelîch niht vund irm lîp.
< sô wil ich immer âne wîp
sîn,> sprach der künic guot,
< swie daz lant werd behuot.>
dô wurden die herren ze râte dô,
ê si beliben ân herren alsô,
si solden ê zuo dem bâbste kêrn
und in mit gold, mit silber êrn,
daz er dem künig erloubt daz,
daz er die tohter âne haz
næm zuo einem wîbe,
daz von ir beider lîbe
got sie eines kinds beriet,
daz daz lant nâch im hiet.
des volgt in der bâbst dô,
wan er des schatzes was frô,
daz man im gap silber und golt,
dâ von er was dem künig holt
und erloubt im sicherlîch
ze nemen sîn tohter wunneclîch.
dô die boten kâmen,
und der künic, die riuzen vernâmen,
daz er die tohter solt nemen mit reht,
des freuten sich ritter und kneht.
der künic was herzenlîchen frô,
wan er sant nach den fürsten dô
und nâch sînen mâgen,
und begundz in allen sagen,
daz im erloubt wære
sîn tohter âne swære
nemen ze einem wîbe;
irn êren und irm lîbe
solt er pflegen als er kan.
< der bâbst hât mir kunt getân,>
begund er in dô verjehen,
< an mîner sêl dâ sol niht geschehen
von der geschiht dhein leit;
alsô hât mir der bâbst geseit.>
die herren begunden all jehen:
sô möht ez wol mit reht geschehen;
sît ez der bâbst erloubet hât,
sô wær ez ân missetât.
die herren begunden aber jehen:
sô möht ez wol mit reht geschehen,
wan ez der bâbst erloubt hiet.
er sprach:< sît mich got ie beriet
der schoenen tohter mîn,
sô möht mîn freud niht groezer sîn.>
dâ mit er ûz in diu lant
manigen frumen boten sant,
daz man im rîchiu kleider brâht,
wan er hêt im des gedâht,
daz er gæb rîchiu kleit
al den sînen. als man seit,
der tohter sîn hiez er geben
ân aller hand widerstreben
von pfeller und von sameît
gap er ir diu rîchsten kleit,
diu ie dhein frou an getruoc;
zwâr si wârn rîch genuoc.
noch was der juncfroun unbekant,
daz si iren vater zehant
solt nemen ze einem mann dâ.
si wânt, er wær anderswâ,
der ir ze mann solt gezemen,
unde den si solt nemen.
dô seit man ir daz mære,
daz ez ir vater wære.
des wart si trûric und unfrô.
in ir kemnâten gie si dô
und nam ein scharf schære.
si sprach:< mir ist unmære
mîn schoenez hâr daz ich hân
und sol mîn vater sîn mîn man.>
daz hâr si von dem houbt sneit,
ir guot gewant daz was ir leit:
daz zôch si ab irem lîp,
daz selb wolgetân wîp.
einen grâwen roc leit si an sich.
si sprach:< wærlîch nû, ich wil mich
machen als ein schem gevar.>
si zerkratzt ir antlütz gar,
daz ir daz bluot ze tal ran.
alsô begund si her für gân
für die fürsten âne zal,
daz si sie sæhen überal.
dô si sie dâ sâhen,
gemeinclîch si dâ jâhen,
si wær dem tiuvel gelîch,
diu ê was schoen und wunniclîch.
dô ditz ir vater ersach,
wider sich selber er dô sprach:
< herre, waz mac ditz gesîn?
waz wirt der schoenen tohter mîn,
daz si ist alliu bluotvar
über ir antlütz gar?>
den fürsten si alsô geneic.
ir vater hinder sich seic
vor leid und vor ungemach.
do er widerkam, gên in er sprach:
< ir herren, vart heim ze lande:
mîn tohter diu hât schande
an mich geleit vil sêre.
sô wil ich nimmer mêre
erwinden, ir müez wê geschehen
des wil ich vor iu allen jehen.>
ein vaz er hiez bereiten drât,
daz was gên der naht spât,
und hiez si verslahen schier.
daz guot gewant leit man zuo ir
und liez sie rinnen als ein wîp,
diu gar hiet einn verschamten lîp.
er sprach zuo sînem marschalc guot:
< si muoz deun den kraz, daz bluot,
daz si umb sust hât getân;
des muoz si wol ze buoz stân.>
dô der marschalc daz erhôrt,
des küniges red an ein ort,
dô sprach er:< liebiu juncfrou mîn,
ir müezt sô gar verstôzen sîn
in disem vaz. mîn herr hât
geschaffet, daz ich ez tuo drât.>
diu juncfrou sprach trûriclîch:
< ê daz ich in mînes vater rîch
wær gewesen sîn wîp,
zwâr ich wil ê mînen lîp
verliesen, wan ez nie geschach,>
alsô si wider den marschalc sprach;
< wan von kristen nie dhein man
sîn kint ze wîb gewan.>
in daz vaz man sie twanc.
ir kleider wît unde lanc
leit man zuo ir, diu wârn rîch.
< herr got, mir niht entwîch!>
sprach si,< wan dû bist sô guot.>
man stiez sie ûf des wâges fluot.
dâ mit si von dannen ran.
diu selb magt wolgetân
diu ran ze kriechen in daz lant.
daz wart dem künig wol bekant,
wan er stuont bî dem mer zwâr.
er sprach:< tuo war, waz dort var
in des wâges fluot,>
sprach er zuo einem vischer guot.
der vischer fuor dem wâge nâch,
als der künic gegen im sprach.
als er daz vaz swebent vant,
er fuort ez mit im an daz lant.
dô sprach der künic rîch,
vil gar gewalteclîch:
< besehet, lieben knappen mîn,
waz in dem vazz müg gesîn.>
die selben ez ûf sluogen gar
und nâmen in dem vazz war.
dâ sâhen si ein schoen meit,
diu was rein und unverzeit.
die selben maget si viengen.
für den künic si giengen
vil balde und vil schier.
ir kleider truogen si mit ir.
der künic wider sie dô sprach:
< wer tet iu disen ungemach,
daz ir gevangen sît gesant
her zuo mir in ditz lant?>
si sprach:< der ez hât getân,
zwâr ich den niht genennen kan:
ez hât getân mîn unheil,
daz ich dem wazzer wart ze teil.>
er sprach:< sagt mir, sît ir ein magt?
daz sol von iu sîn unverdagt.>
diu juncfrou sprach wunniclîch:
< daz weiz got von himelrîch,
daz ich nie dheinen man
bî mînem leben gewan
noch nimmer gewinnen wil,
wan ich hân nôt alsô vil
erliten,> sprach diu juncfrou guot,
< als ir mich ûf des wazzers fluot
sâhet her zuo iu fliezen.
wolt iuch sîn niht verdriezen,
ich klagt iu mînen kumber schier,
wolt ir ez gelouben mir,
wan daz ez wær ein kintheit,
ob ich iu mînen kumber kleit.>
der künic zühticlîchen sprach:
< mir ist vil leit dîn ungemach.
an iuwern kleidern ich wizzen sol,
daz ir sît edel und guot wol:
ir habt fürstlîchiu kleit,>
alsô er der junkfroun seit.
dâ mit er sie behielt.
ir tugent sich niht enspielt.
si was bî im, daz ist wâr,
völliclîch ein halbez jâr,
daz si nie getet, des si hiet scham.
dar nâch sie der künic nam
ze einer konen êlîch,
als ez wolt got von himelrîch.
dô stuont ez unlanger,
eins kindes wart si swanger,
als ez got selber wolde,
und als ez wesen solde.
der künic ein muoter hêt zwâr,
diu was bitter gar,
als noch diu übeln wîp sint:
si müezen werden all blint!
die niht wellent guot sîn,
man sol si trenken in dem rîn
und dar in versenken:
des muoz ich ir gedenken.
des küniges muoter ûz kriechenlant
diu was mit übel wol erkant,
dâ von der frouwen ungemach
vil dick dâ von ir geschach,
wan si zuo dem künig sprach:
< dû soldest billîch ungemach
lîden umb die hîrât dîn.
man solt dich werfen in den rîn
und dar in versenken
und dich ze tôd ertrenken,
hâst dû genomen ein boesez wîp.
wie kan diu gezemen dînem lîp?
ich sag dir daz für vol,
mit ir sô kan ich nimmer wol
geleben unz an mînen tôt.
ich tuon ir hie vil grôz nôt.>
dô daz der künic erhôrt und sach,
wider den marschalc er dô sprach:
< lâ dir von mir enpfolhen sîn,
nim die alten muoter mîn
ûf ein burc verr hin dan.
jâ hât si leides vil getân
der lieben hûsfrouwen mîn.
lâ sie verr von uns sîn,
dâ ichs niht hoer noch müg gesehen.>
alsô begund der künic jehen.
dô der marschalc erhôrt
des küniges red und sîn wort,
dô fuort er sie balde dan
ûf ein burc wol getân.
ze den zîten was ein künic balt
geriten mit gewalt
in daz lant ze kriechen,
und macht dâ mangen siechen,
die wund lâgen in den tôt,
daz si liten grôze nôt.
dô wart dem künig geseit.
der hiez ouch unverzeit
ruofen zehant hervart.
dô wart niht lenger gespart,
daz sült ir wol gelouben mir,
mit her leit er sich gên im schier
an einem wazzer, daz was breit.
dâ lâgen diu her unverzeit
beid gegen einander. -
dô wart diu frou swanger,
diu künigin ûz kriechenlant.
einen brief si dem künig sant
nâch des marschalkes rât,
als ir frümkeit wol an stât.
der brief dô geschriben wart.
der bot huop sich ûf die vart.
geschriben was dar an zwâr,
daz si ein kint offenbâr
hêt gewunnen mit liehtem schîn,
daz nimmer schoener möht gesîn.
ein degenkint wær ez ze reht,
ez wær ritter oder kneht,
allen liep, sô frum ez wær.
der brief solt sagen dem künig diu mær.
dô der bot von dannen schiet,
sîn reis zuo der frouwen geriet,
des küniges muoter ûz kriechenlant.
wærlîch tet er ir bekant,
daz er fuort dem künig zwâr
einen brief offenbâr.
er sprach:< liebiu frouwe mîn,
mir sol niht versagt sîn
iuwer werdez botenbrôt:
mîn frou ist genesen von ir nôt
und hât ein schoen degenkint.
swâ friunt unde mâg sint,
die süllen des werden freuden rîch.
ez ist ein kint wunneclîch.
mîn herr mac mich zwâr
von mîner armuot gar
scheiden und von mîner nôt.
er gît mir rîchez botenbrôt.>
daz übel wîp wider in sprach:
< wæn mir lieber nie geschach!
ich wil dir helfen ûz der nôt
und wil dir geben daz botenbrôt,
so dû kümst von dem sun mîn;
dîn armuot sol verswunden sîn.>
si macht in trunken, daz ist wâr,
und hiez im sanft betten dar.
den rehten brief si im stal.
daz selb si vor den liuten hal.
einen andern brief si im leit
in sîn briefvaz weît.
des morgens dô der tac ûf brach
und daz er den schîn sach,
dô huop er sich drâte,
daz er niht kæm ze spâte,
und îlt von dannen zehant,
dâ er den werden fürsten vant.
dô er den herren an sach,
vil zühticlîch er zuo im sprach:
< iu enbiut mîn frou hôchgemuot
iren willen und iren dienst guot
und hât iu disen brief gesant
und der marschalc von dem lant.>
den brief er dâ lesen hiez,
als in sîn frümkeit tuon liez.
an dem brief geschriben was,
den man im vor der hütten las:
der marschalc enbiut iu, herre,
daz ein grôzer werre
ist worden in iurm lande,
des müezt ir haben schande.
einen tiuvel hât mîn frou getragen,
daz wil ich iu für wâr sagen,
ez ist gestalt als ein schem.
ein tiuvel ez schier hin nem!
ir müezt mit im haben schant,
und koemt ir immer in daz lant,
sô mügt ir niht belîben.
heizt sie von hinnen trîben.
des habt ir frum und êr,
oder ir müezet herzensêr
lîden unz an iuwern tôt.
alrêst sô hebt sich iuwer nôt:
ez ist sô eislîch getân,
ez getar nieman sehen an.
zehant dô der herre
erhôrt disen werren,
do gewan er grôzen ungemach.
wider sînen schrîber er dô sprach:
< schrîp snelliclîche
mînem marschalc rîche,
wan er den brief seh an,
daz er des niht lâz understân,
er slah die hûsfrouwen mîn
in ein vaz eichîn,
als si mir ê wart bekant,
und send sie ûz in diu lant
vil balde und vil schier,
daz kint leg zuo ir,
daz eislîch ist getân.
wil er mîn botschaft übergân,
und er daz niht tuot zehant,
er muoz mir rûmen daz lant;
und ist daz ich sie vinde,
des ich nimmer erwinde,
er müez mir lân den lîp sîn;
daz hab er ûf den triuwen mîn.
vind ich kint oder wîp,
zwâr ez gêt im an den lîp.>
der bot îlet drât,
als er in rîten bat,
und fuort den brief dem marschalc guot;
des wart trûric dô sîn muot.
dô er den brief dâ gelas,
wie reht trûric er dô was,
daz kan iu nieman gesagen.
sîn lîp begund verzagen.
des vorht er des küniges zorn,
daz sîn lîp wær verlorn,
ob er nû daz liez,
daz sîn herr tuon hiez.
ein vaz gewan er drât.
die frouwen er weinend bat,
daz si im vergæb daz,
er müest sie slahen in ein vaz;
des möht kein rât sîn.
si sprach:< wem sol das kindlîn
belîben? daz solt dû mir sagen.>
er sprach:< man sol ez ouch tragen
zuo iu in daz eichîn vaz;>
doch er des weinens niht vergaz.
dô sprach diu frou wolgetân:
< daz ich die huld verlorn hân
und mînes herzen swære,
west ich, wannen daz mære,
von welhen sachen ez wær geschehen,
der mir des wolt ein wênic verjehen -
ich hiet mich ê geleit in ein suht,
ê ich dhein unzuht
hiet an ihtiu begân -,
ich kund ez vil wol understân.>
waz sol ich mêr dâ von jehen?
sô manic klag wart nie gesehen
als umb daz klein kindlîn
und umb ir minneclîchen schîn.
in dem vaz man sie versluoc.
daz kint man zuo ir truoc
und guoter kleider ein michel teil.
riu und jâmer was ir wol veil
man stiez sie ûf des wâges fluot.
dô ran diu schoen frou guot
in die tîver, daz ist wâr,
ûz dem mer offenbâr
ze rôm für die grôzen stat,
als sie gotes will bat.
dô was ein roemære
gegangen mit swære
ze der tîver ûf die bruck,
dem was wê in dem ruck,
und hêt das püllisch vieber gar.
der sach daz vaz, daz ist wâr,
in der tîfer fliezen.
< ir lât iuch niht verdriezen,>
sprach er zuo einem vischær,
< daz vaz sî vol oder lær,
bringt mir ez her an die stat.
iuwern lôn gib ich iu drât.>
der vischær tet, als er in bat.
er brâht daz vaz an die stat.
daz wart zerbrochen an der zeît.
diu kleider man zesamen leit.
diu frou was minneclîch getân.
mit zühten sie der roemer an
sach und sprach:< frou guot,
got hab iuch in sîner huot,
iuch und daz kleine kindelîn -
dâ von ich ez wil ziehend sîn.>
alsô er wider die frouwen sprach:
< ir habt bî mir guoten gemach.>
daz kindel und die frouwen guot
behielt er; des wart si wolgemuot,
diu edel roemærinne.
von kriechen diu küniginne
übergie der frouwen willen nie,
swâ si saz oder gie.
nû lâzen wir die red stân
und grîfen von kriechen den künic an,
der dort mit sînem her lac.
vor leid er dheiner fröuden pflac.
doch gesiget der künic zwâr
den heiden an vil gar
und fuort si heim gevangen.
ez was im wol ergangen.
dô er ze land kêrte,
als in sîn frümkeit lêrte,
und den marschalc ersach,
< wie klagest dû mînen ungemach,>
sprach er,< lieber marschalc guot?
ez wart zornic mîn muot,
dô man mir dînen brief las.
wie reht trûric ich was,
daz kan ich dir niht gesagen:
mîn herz, mîn lîp wolt verzagen.
dô mir wart kunt von im getân -
dô muost mîn fröud zergân -,
daz ez als ein tiuvel wær,
dô wart mîn herz swær,
wan mir leider nie geschach.
ich muoz leider ungemach
lîden von dem brief dîn.>
dô sprach der marschalc:< herr mîn,
den brief den ich gesant hân,
dâ was daz niht geschriben an.
mîn brief sprach, daz nie dhein kint,
diu ê noch sît geborn sint,
nie sô schoenez wart getân.>
der künic sich roufen began.
vor jâmer und vor leide
viel er ûf die heide,
daz er ein wort nihte ensprach,
noch weder gehôrt noch gesach.
er hiez den boten für sich gân.
er sprach:< sag mir, verteilter man,
wie ist dem brief geschehen?
der wârheit solt dû mir verjehen
oder ich tuon dir den tôt.>
diu vorht dem boten gebôt,
daz er sprach:< lieber herr mîn,
ich kan niht wizzende sîn,
wie dem brief sî geschehen,
wan eines wil ich iu verjehen:
do ich kom zuo der frouwen mîn,
diu iuwer muoter sol sîn,
dâ beleip ich über naht.
ob si iht arges mir hab gedâht,
des kan ich gesagen niht.>
< der tiuvel hât mit ir pfliht!>
sprach der künic an der stat.
< den brief si dir verkêrt hât.>
vor zorn hiez er gâhen,
sîn muoter vâhen,
und hiez sie vermûren êwiclîch.
dâ muost si, diu sünderîch,
büezen unz an iren tôt
mit smerzen, jâmer unde nôt.
< ich lîd billîch ungemach,>
alsô der künic ûz zorn sprach.
< ôwê mir vil armen!
wie lützel ich erbarme
dem almehtigen got!
des muoz ich lîden spot
umb die lieben frouwen mîn
sô muoz ich immer trûric sîn.>
er gedâht: ich muoz ze rôm gên
und wil dâ in buoz stên
umb mîn angstlîch getât,
die mîn lîp begangen hât.
ze rôm huop er sich an der stat.
in grôz buoz er dâ trat.
dô was dem bâbst gesagt mær,
daz ein edel frou wær
und ein kleinez kindelîn,
daz nimmer schoener kund gesîn,
zesamen geslozzen wære
in ein vaz mit swære,
und wær ze rôm gerunnen gar;
des hiet genomen ein burger war,
der hêt sie behalten schôn.
< sô wil ich im geben ze lôn,>
sprach der bâbst,< ze urkünd -:
ich wil im für sîn sünd
geben und für sîn missetât,
die sîn lîp begangen hât,
daz er behalt die frouwen guot;
sîner sêl er ein grôz êr tuot;
und behaltet er sie schôn,
im gît got der êren krôn.>
dar nâch den künic ze urkünd
rouwen dar nâch sîn sünd.
von kriechen was er genant.
ze rôm gie er, dâ er vant
unsern vater, den bâbst zwâr.
sîn sünde wolt er sagen gar,
die er an sîner frouwen guot
getân hêt, und den übermuot.
daz was dar nâch zwâre
in dem fünften jâre.
ze den zîten got der rîch
mant ouch andæhticlîch
den künic von riuzen, daz ist wâr.
er gedâht: ich wil mîn sünd gar
büezen, die ich begangen hân
an mîner tohter wolgetân,
wan ich ez gar umb sust tet;
sie enhalf weder flêg noch bet,
si muost den tôt von mir doln:
ûf daz wazzer hiez ich sie boln,
dâ hât si verlorn irn lîp.
ich gesach nie sô schoenez wîp.
ze rôm wil ich mich heben an
und wil in grôzer buoz stân.
ze rôm der selb künic gie,
wan im diu riu sîn herz vie.
dô ieglîch künic ze rôm kam
und der bâbst ir bîht vernam,
dô west der bâbst diu mære,
daz ez diu frou wære,
die der roemær hêt behalten,
daz junc kint und die alten.
dô si ir sünde heten geseit
und iren bresten gekleit
dem bâbst an gotes stat,
der bâbst die fürsten beid bat,
daz si in sîn hûs sæzen
und sîn brôt mit im æzen.
dô sant der bâbst ân swære
nâch dem roemære,
und bat in durch den willen sîn,
daz er bræbt daz kindelîn
und die frouwen dâ ze stet.
daz was sîn flêg und sîn bet.
dô brâht der burgære
die frouwen âne swære;
diu truoc dô an ir rîchiu kleit,
als ich iu vor hân geseit.
dô si dâ gesâzen,
getrunken und geâzen,
dô sprach der bâbst:< herr guot
von riuzen, nû sît wolgemuot!
sæht ir iht gern iuwer kint?>
er sprach:< ich wolt sîn blint,
daz ich solt sehen die tohter mîn
und irn werden liehten schîn.>
dô sprach er:< herr von kriechenlant,
ob iu iur hûsfrou wirt bekant,
woldet ir des iht frô sîn?>
< jâ, lieber herr mîn,
daz ich sie sehen solt an,
sô wær ich gar ein sælic man;
dar umb sô wolt ich geben,
sô mich got lâze leben,
mînen fuoz und mîn hant,
daz si mir noch wurd bekant.>
der bâbst zühticlîchen sprach:
< ein end hab iuwer ungemach
und iuwer herzensêre,
nû habt beid freud und êre!>
dar bâbst gie ûz für die tür.
die frouwen wîst er hin für
und daz klein kindelîn.
ir freud kund niht groezer gesîn.
dô si die frouwen an sâhen,
dô begunden si beid gâhen;
daz was an in ein guot sin.
der bâbst sprach:< nemt iur tohter hin,
her künic von riuzen, diu ist guot.>
dô wart der künic wolgemuot.
gên dem von kriechen er dô sprach:
< nû sît frî vor ungemach!
habt iu wîp unde kint!>
all die ê geborn sint,
die wurden in irm rîche
nie sô froelîche.
dô was ir freud niht ze klein.
die frouwen und daz kint rein
fuortens beidiu gelîche
heim in ir rîche.
dâ wart si schôn ein küniginn.
nâch êren kund si ring
beidiu tac unde naht.
dâ wart freud ûz der aht.
daz sült ir wizzen alle,
si lebten mit grôzem schalle
und mit grôzer wirdikeit.
alliu wunn was in bereit,
und wurden ergetzet gar
alles des in ie gewar
von got von himelrîch,
dem niht ist unmüglîch.
der geb uns daz êwic rîch
und mach uns all freudenrîch.
ich wil iu allen tuon bekant,
daz ze babylôn in dem lant
stuont ein turn wol getân,
als ich iu vor gesagt hân.
des hoech was lanc unde wît.
reht an der selben zît
solden die mûrære
ze himel ân swære
den selben turn gemûret hân:
daz wolt got selber understân,
wan er die zwô und sibenzic zung
mit sîner ordenung
in allen in ir herz gebôt.
des muosten si lîden nôt,
wan swelher morter wolde,
als er haben solde,
dem truoc der ander niht wan stein,
dâ von sô was ir mûren klein.
die zung wir hiut haben von in
und ouch zwâr den selben sin.
kristen, juden, heiden zwâr
habent die selben zungen gar.
die zung wil ich bescheiden
von juden und von heiden.
dâ was ein zung under,
die nenn ich iu besunder,
diu was von jüdischer ê.
si hêten dhein zung mê.
ir sprâch was ebraisch gênant.
in was nimêr sprâch bekant.
dâ von sint si gescheiden
von kristen und von heiden.
si habent ouch wunderlîchen sit,
dâ wellent si sîn behalten mit:
des müezen si betoeret sîn,
daz si nimmer dheinen wîn
trinkent mit der kristenheit;
daz sî iu allen vor geseit.
doch lêr ich iu erkennen,
die zwelf wil ich iu nennen,
die dâ kristen sint genant;
daz si iu werden bekant,
des ich guoten willen hân.
ze walhen wil ich heben an.
ich wil iu zeigen ir gestalt:
er sî junc oder alt,
die tragent all houben,
daz sült ir mir gelouben,
unde wît röck zwâr,
daz sült ir wizzen für wâr.
die habent kristenlîchez leben
und wellent got ir sêl geben.
die andern sprâch habent die wind,
und lêrnt sie ouch iriu kint.
doch sint si kristen genant
unde kristenliut bekant,
wan si habent kristenlîchen sit,
dâ sint si behalten mit,
und sint wunderlîch liut,
als ich iu bediut,
daz manger muoz lîden nôt:
der einer sleht den andern ze tôt.
diu diutsch sprâch ist diu dritt zung
in irer ordenung,
diu kan niht kristenlîcher sîn.
die diutschen sitzent umb den rîn,
enmitten in der swâben lant;
dâ ist diu diutsch zung erkant.
ez lît ouch dâ ein gegenlîn
vil nâhen, mitten an dem rîn,
daz ist diu wetrey genant.
ze swâben ist si wol erkant.
si ezzent kleybaschen
und gênt umb naschen
und leckent daz koch ab der want,
daz ist mangem dâ bekant.
butern ist ir bestiu spîs;
daz izzt der jung und der grîs.
die selben habent einen sit,
der volgt in ze allen zîten mit:
wann die muoter vil tiur
macht daz koch bî dem fiur,
und hât den löffel in der hant,
und iriu kint umb sie stânt,
und daz ein weinen began:
< gip mir löffel lecken an,
schoeniu liebiu muoter mîn,>
daz ander sprach:< ez sol niht sîn,
wan ir lieb ist gegen dir blint;
zwâr ich bin ouch ir kint,>
sô weint daz klein ot für sich dar.
des nimt daz elter vil wol war.
< dû solt mîn muoter mit frid lân.
si gît mir odr dir odr si leckt in an,
ich mein den löffel den si hât
und in dem koch mit umbe gât.>
ô wê! der in sol lecken,
des munt muoz dar nâch smecken!
si ezzent daz koch sunder wân
für wurzen und für saffrân.
di franken habent ouch diutsch zung
zwâr in der ordenung,
und wellent guot kristen sîn.
ir wât ist kurz sam umb den rîn.
die sahsen ouch diutsch sint.
alsô sint ir wîp und kint.
die tragent ouch zwâr
alle kurzez hâr
und gürtel breiter dann ein spann.
si volgent mangem mann.
allez daz in guot ist,
daz tuont si gar ân allen list.
dürgen ist mir wol bekant,
und weiz wærlîch daz lant.
si habent diutsch zunge
in ir ordenunge
und lebent nâch kristenlîchem sit,
dâ si ir sêl behaltent mit.
mîchsner habent ouch diutsch zung.
der êren sol man in gunn,
und sint wârhaft liute.
wær niht wan der hiute,
swaz der selb gelobt gar
beidiu still und offenbar,
er gæb ê allez daz er het,
ê er dhein bôsheit tet;
daz er bræch sîn wârheit,
daz wær im ân mâzen leit;
und wær ouch ein vil guot lant,
liez ez roup unde brant.
dâ sint vil herrn gesezzen,
die dunkent sich vermezzen.
ir einer vertreit dem andern niht.
daz ist ein jâmerlîch geschiht.
dâ von ist roup unde brant
den armen liuten erkant,
die gern mit gemach sæzen
und irs trûrens vergæzen,
von den selben herren.
si stiftent mangen werren
under in ze allen zîten
beidiu nâhen unde wîten,
dâ von daz lant niht frid hât
an dheiner stat.
ze tyrol in dem lande
dâ lebt man ân schande,
und ze görz ist ir vil,
die ich niht all nennen wil
unde niht genennen kan.
got in aller êren gan.
die sint ouch diutsch zwâr
in dem land über al gar.
beiern ist ein diutsch lant,
daz ist mir wol bekant.
daz sint guetig liute.
swer nihte hât wan der hiute,
der giudet mêr dann ein man,
der tûsent marc geleisten kan.
daz ist zwâr der beier sit,
und volgt in ze allen zîten mit;
und sint ouch koufliute,
als ich iu bediute,
die rîchsten di man vinden kan,
daz sag ich iu âne wân,
mit zierd unde mit gewant.
daz verkoufent si ân schant.
die kerndner auch diutsch kunnen.
der êrn muoz man in gunnen.
hirsbrîn ist ir spîs,
daz izzt der jung und der grîs.
geizîn bachen habent si vil.
für wâr ich iu daz sagen wil.
swînîn sint in frömd genuoc:
si sint niur zuo dem brîn kluoc.
die stîrer die sint diutsch genant,
daz ist mir von in bekant.
si habent vil kropfater liut.
si rîtent sam die briut
und sitzent ûf den alben
in dem land allenthalben.
mir ist ouch vil wol bekant,
daz ze oesterrîch in dem lant
ist korns und wîns vil.
der ez gern koufen wil,
dem gît man ez vil ringe
umb sîn pfenninge.
dannoch habent si einen sit,
der volgt in ze allen zîten mit:
si tragent vil breiter swert.
ir herz, ir lîp niur vehtens gert.
swer dar zuo hât einen grâwen roc
und dar zuo einen kurzen loc
und hantschuoch von ringen zwâr:
beidiu still und offenbâr
mit dem sô wil er vehten.
er kan sich wol gerehten.
hât er dar zuo ein wameiz guot -
ze vehten stêt in der muot -,
ein gollier an dem hals sîn,
in diuht, er bestüend ein eberswîn;
des swüer er wærlîchen wol.
ir herz ist untriuwen vol.
diu vierd zung ist mir bekant
in der werden riuzen lant.
dâ habent die pfaffen sunder art:
sô si zuo der messvart
süllen gên und got dienen,
so begênt si ez anders dann ze wienen.
si lesent anders dann die pfaffen.
daz selb in got hât beschaffen.
si begênt anders die wandelung,
die pfaffen alt unde junc.
man mac die fünften zunge
in kristen ordenunge
vinden in der kriechen lant.
als si got ze kristen hât bekant,
daz sag ich iu bescheidenlîch.
si sint ân mâzen rîch.
ân glocken sint si dâ zwâr.
an geliut gênt si ze kirchen gar,
wan si der glocken niht enhânt.
aller list ist in bekant.
diu sehst zung ist uns bekant
ze bêheim in ir selbes lant.
di selben habent ouch kurzez hâr,
daz sag ich iu für wâr.
bier ist ir bestez getranc,
dâ bî ist in diu zît niht lanc.
ez trinkt ein bêheim mêr bier
zwâr dann diutscher vier.
daz sült ir wizzen alle,
si lebent in grôzem schalle
mit kleidern und mit spîsen
ezzent die jungen und di grîsen,
und sint die besten wirt zwâr,
daz sag ich iu für wâr.
daz ist zwâr der bêheim sit
und volgt in ze allen zîten mit.
diu sibent zung ist polân,
für wâr ich iu daz sagen kan.
swere aller hoehst dâ ist beschorn
ûf dem houbt ob den ôrn,
der ist der edelst zwâr,
daz sag ich iu ân zwîfel gar.
die ahtot zung ich nennen wil,
der ist niht wênic, ir ist vil.
die selben sint schotten genant,
ir leben den kristen ist bekant.
in yberni ist ir stat.
vil guoter liut man under in hât.
daz sag ich iu an zwîfel wol,
als ich ez iu sagen sol,
münich habent si under in vil;
dâ mit gib ich der red ein zil.
sô ist diu niund zung bekant
in der ormenie lant.
die selben guot kristen sint,
und ir wîp und ir kint;
die lebent götlîchen gar,
daz sagt uns daz buoch für wâr.
die zehent zung ich nennen wil,
der selben ist leider niht ze vil;
doch heizent si die môren
und gênt als die tôren
und sint swarz an der hiut -
vil swarz sint ouch die briut -,
und habent zend die sint wîz.
irn lîp habent si niht mit flîz.
swer aller swerzt ist getân,
zwâr der muoz für gân.
er ist der edelst under in,
und ist ir reht und ir sin.
noch kan ich niht vergezzen,
di einlef zung wil ich mezzen:
die sint franzoys genant,
und sint sô hêr in ir lant,
daz si dheinen diutschen man
nindert für wird wellent hân.
si sint guot urliugære,
daz ist in dâ niht swære,
und habent ritter unmâzen vil.
der red gib ich hie ein zil.
noch kan ich niht vergezzen
einer zungen vil vermezzen:
daz ist daz wert ungerlant.
niht ritter ist dar inn bekant,
wan ez in versmâhen wil.
ir sint ân mâzen vil,
die grâven wellent all sîn.
man vindet nindert umb den rîn
sô mangen grâven wolgetân.
swer kûm driu ros geleisten kan
und einen engen roc zwâr,
hât er dar zuo langez hâr,
sô ist er gar ein grâf genant
über al in unger lant. von den kuenigen. kuenick karls sun der kaiser macht ainen kuenick der hiez pernhart und was der erst kuenick der ie gemachet wart. dar nach starb kaiser karl von gotes geburt acht hundert jar und zwelf jar. darnach sein sun ludweig wart kaiser nach gotes gepurt acht hundert jar und fuenfzehen jar. kuenick pernhart kriegt mit kuenick ludweigen und sein vater macht in ze kuenig, kaiser karl. daz geschach nach gotes gepurt acht hundert jar sechzehen jar. ludweick der kaiser reichset sechs und zwainzick jar. dar nach starb er. daz geschach nach gotes gepurt acht hundert jar und ains und sibenzick jar. kuenick ludweick betwanck germaniam. lotrius betwanck lamparten und karolus gallyam. si warn drey prueder und tailten ez mit ein ander gar guetleich. daz geschach nach gotes gepurt acht hundert jar und ains und vierzick jar. darnach sand martein ward erhaben. nach gots gepurt acht hundert und ains und fuenfzick jar fuer war. darnach starb lotrius der kayser. nach gotes gepurt acht hundert jar und fuenf und fuenfzick jar. kunick lotrius sun reichset nach im, der hiez ludweick und der selb viel sich ze tod ab einem solr. und in dem selben jar wurden in der kristenhait hunger erkant. nach gotes gepurt acht hundert jar und zway und sechzick jar. darnach wart vormatia die stat an dem rein von doners plicken verprant. regenspurch des selben jars ward zerfuert und verprant und ein grozz hungerjar, daz ein mensch daz ander az. nach gotes gepurt acht hundert jar und naeun und sechzick jar. darnach ward kayser hainreich und ertoett vil hungers in der schernie. dar nach starb er nach gotes gepurt naeun hundert jar und sechs und vierzick jar. dar nach kuenick otto ward ze rom kayser nach gotes gepurt naeun hundert jar und acht und sechzick jar. des selben jars geschach ein grozz zaichen. do ward die sunn gestalt als si feurein waer. nach gotes gepurt naeun hundert und sibenzick jar. dar nach des selben jars komen fuer kaiser otten sechs und zwainzick pyscholf, die den send vor im besazzen. do sach man, daz ze selben zeit von himel her ab chom ein drack und flock gegen dem ertreich, und ein feurein stain als groz als ein zentner viel ouch von dem himel her ab. dar nach lebt kayser ott dreyzehen jar. daz geschach nach gotes gepurt naeun hundert und vier und neunzick jar. des selben jars wart sant kolman erhangen von den oesterreichern in der stokkerau pey wienn und ward begraben ze melch nach gotes gepurt tausent jar und zwelf jar. darnach herzog hainreich von payrn ward roemischer kuenick und betwanck pehaim und ytaliam daz da haizzet lamparten und herzogen bodyslaum der wind. da macht er im allez undertan und starb, nach gotes gepurt tausent jar und naeun jar daz geschach. dar nach kuenick hainreich von bonifacio dem pabst wart gesegent und gekroenet und reichset driuzehen jar und starb nach gotes gepurt tausent jar und vierzehen jar. dar nach welt man kaiser chuonrat, der reichset fuenfzehen jar. ze den selben zeiten wart die stat ze speyr gestiftet pey dem rein nach gotes gepurt tausent jar und fuenf und zwainzick jar. dar nach kuenick kuonrat starb ze speyr nach gotes gepurt tausent jar und vierzick jar. dar nach starb sant kuenigunt nach gotes gepurt tausent jar und acht und vierzick jar. dar nach ward erwelt kuenick hainreich, kuenich chuonrades sun, und reichset achzehen jar. nach gotes gepurt tausent jar und zway und vierzick jar. dar nach kayser hainreich ze dem andern mal betwanck er ungern. nach gotes gepurt tausent jar und zwai und vierzick jar. dar nach kuenick hainreich und sein hausfrau elyzabeth wurden geweicht nach gotes gepurt tausent jar und siben und vierzick jar. dar nach herzog chuon wart von payern von kayser hainreichen vertriben daz er ellend ward und starb in dem ellend. nach gotes gepurt tausent jar und sechs und fuenfzick jar daz geschach. dar nach starb kayser hainreich. dar nach die kayserinn agnes nam seinem sun daz herzogtum und vertraib in von dem reich sechs jar. nach gotes gepurt tausent jar und siben und sechzick jar. dar nach fraun angnesen sun ward ze kayser erwelt und hiez kayser heinreich und macht einen kuenick ze ungern der hiez salomon nach gotes gepurt tausent jar und vier und sibenzick jar. dar nach kuenick koetweick ward geweihet nach gotes gepurt tausent jar und zwai und achzick jar. dar nach vienck kayser hainreich einen pabst hiez paschalis. nach gotes gepurt ainlef hundert jar und vier jar daz geschach. dar nach kayser hainreich besaz die purck zo prespurch nach gotes gepurt ainlef hundert jar und acht jar. dar nach kayser hainreich kaiser hainreichs sun vertraib seinen vater von dem reich, dar nach starb sein vater und der herzog leupolt von oesterreich nam sein tochter die angnes hiez zu einer eleichen chonen. nach gotes gepurt ainlef hundert jar und naeun jar. dar nach die sachsen ueberwunden und gesigten kaiser hainreichen an, nach gotes gepurt ainlef hundert jar und fuenfzehen jar daz geschach. kuenck chuonrat herzog fridreichs prueder von payrn, kayser hainreiches mag, der ward erwelt ze kuenig. do ward gelobt des kueniges tochter von ungern, der da belan hiez, und gegeben kuenick cuonrades sun. dar ueber nam si der marchgraf zu einer konen nach gotes gepurt ainlef hundert jar und acht und dreizzick jar. dar nach kuenick chuonrat und kuenick ludweick kriegten mit ein ander under einem pabst der eugenius hiez. dar nach starb kuenick chuonrat nach gotes gepurt ainlef hundert jar und vierzick jar. dar nach ze kuenig wart herzog fridreich des herzogen fridreichs sun von swaben. nach gotes gepurt ainlef hundert jar und zwai und fuenfzick jar, daz ist war. der selb kuenick fridreich ward von adriano dem pabst geweicht nach gotes gepurt aindlef hundert jar und sechs und fuenfzick jar. dar nach der selb kuenick fridreich ze dem andern mal kom er ze lamparten und betwanck die von maylan, daz si sich mit im friten. nach gotes gepurt ainlef hundert jar und siben und fuenfzick jar. dar nach an dem andern jar do ward ein purck in peheim verprant von einem der rodanus hiez von den oesterreichern, ze den selben zeiten gesigt kayser fridreich von swaben ainem pabst an der felix hiez von den von mailan. nach gotes gepurt ainlef hundert jar und zwai und sechzick jar. dar nach kuenick steffan von ungern nam herzogen hainreichs tochter fraun agneten. des selben jars kayser fridreich fuor gen oesterreich, her fridreich von stauffen was sein niht, der was der ander. nach gotes gepurt aindlef hundert jar und sechs und sechzick jar. hie hebent sich an die fuersten von oesterreich und von steyr. der erst markgraf in oesterreich der da reichset der hiez albrecht und lebt sechzehen jar ze oesterreich und starb. dar nach sein sun der ernst hiez besaz daz marchgraventum und reichset neunzehen jar. dar nach ward er erslagen von den sachsen in dem streit. dar nach marchgraf ernstes sun, der leupolt hiez, reichset nach im. den selben payer und pehaim mit allem seinem her pey meuerperg mit einem veltstreit ueberwunden nach gotes gepurt ainlef hundert jar und ains und achzick jar. dar nach reichset der dritt leupolt in oesterreich sechzehen jar und starb, dar nach sein sun leupolt reichset der milt. der selb nam kayser hainreichs tochter fraun angneten. der selb macht und stift daz kloster ze neunburck pey der tuonau nach gotes gepurt aindlef hundert jar und vier und achzick jar. und der selb herr leupolt stiftet ein kloster ze dem heiligen chraeuz in oesterreich. dar nach der vierd leupolt ueber ains und zwainzick jar starb er. und merket, daz der selb leupolt gewan pey seiner hausfraun, die frau angnes hiez, achzehen kint. der selben kint stürben sibneu in der jugent. dannoch beliben sechs suen und fuenf toechter. die selben komen zuo grozzen ern. dar nach sein sun albrecht het under handen alle die herschaft die zuo dem marchgrafen gehoernt und pflag der. dar nach hainreich der ander sun lebt lenger dann ir dhainer und was dem vater der unliebst und ward der fruemst under in allen. leupolt der dritt sun ward herzog ze payern. der vierd sun hiez ernst. der fuenft sun hiez ott, der ward ein guot pfaff und ward ein muenich. dar nach ward er pischof ze freysing. leupolt des herzogen sun ze payern starb ze oesterreich, nach im kom herzog hainreich, sein prueder, der selb nam kayser lotharn tochter und der selb stift daz herzogtum ze oesterreich und stift daz kloster ze den schotten ze wienn in der stat nach gotes gepurt ainlef hundert jar und sechs und achzick jar. dar nach ueber ains und zwainzick jar starb er. nach im kom sein sun leupolt und ward gewaltick in oesterreich und in steyr. do ward kuenick reichart von engellant ze wienn gevangen von dem selben herzogen leupolt nach gotes gepurt aindlef hundert jar und zwai und achzick jar. von dem selben herren wart oesterreich, wienn und die neu stat gereichet und an dem nahsten jar wart die neu stat gemachet. dar nach der selb herzog leupolt viel von einem pfaerd sich ze tod. der selb lie zwen suen. der ain hiez fridreich der ward herzog ze oesterreich, der ander herzog leupolt ze steyr. nach gotes gepurt aindlef hundert jar und dreu und neunzick jar. der dritt herzog leupolt starb auf dem gotesweg. nach im kom sein prueder herzog leupolt, der besaz oesterreich und steyr. mit guotem frid beschirmt er si, paideu lant, und reichset zwai und dreyzzick jar und stift ein grawez kloster und ein convent auf dem velt daz da haizzet der lylien velt nach gotes gepurt zwelf hundert jar. dar nach an dem zehenden jar starb er ze puelln, do er het versuenet kayser fridreichen und alexandrinum den pabst. des selben herrn leichnam ward bestattet auf sant benedictes perck. nach im kom her fridreich. der besaz oesterreich, steyr, kernt, und seinem prueder hainreichen ward medlick diu purk geantwurt und da von ward die selb purck nifen gehaizzen. ze der elben zeit ward erdpidem und die stat ze prichsen versanck und ze rom regent roteu erd ueber tack und nacht und sne sneibt von himel, der ward ze pluot. nach gotes gepurt zwelf hundert jar und zway und dreizzick jar. nu merkt daz von dem vierden herzogen leupolt komen vier toechter. die ain hiez margareta, diu nam kayser fridreiches sun der hainreich hiez und wart ze roemischer kueniginn. die ander angnes hiez, die ward herzoginn ze sachsen, diu dritt constancia hiez, diu wart markgravinn ze meichsen. di vierd gerdraut hiez, diu ward lantgravinn ze duergen. nach dem allen samt der fuenft herzog fridreich laet sich mit seinen her gegen dem kuenig belan von ungern pey einem wazzer daz di litta heizet ze wer und behabt daz velt mit fuersten und mit herrn und entschumpfiert si gar. nach gotes gepurt zwelf hundert jar und sechs und vierzig jar. dar nach des kueniges sun von pehaim, kuenick otakers pruoder, nam fraun gedrauten di herzoginn, herzog heinreichs tochter von medlick ze einer ewigen konen. dar nach starb er nach gotes gepurt zwelfhundert jar und acht und vierzick jar. dar nach da des kueniges sun von pehaim tot was, dar nach herzoginn gedraut nam herzog herman von paden zuo einem eleichen mann, und gewan pey ir zwai kint. die ain ward herzoginn ze kaernt und daz ander kint hiez fridreich. dar nach lebt der selb herzog von paden kaum zwai jar und starb nach gotes gepurt zwelf hundert jar und ains und fuenfzick jar. nu suellt ir euch merken daz frau constancia die markgravinn von meichsen gewan einen sun der hiez dietreich der markgraf. dar nach von dem kuenig von pehaim und von seinem sun otaker: dem ward daz lant undertan ze oesterreich, und wurden sein recht erben. dar nach sant der kuenick von pehaim seinen sun otaker ze oesterreich in daz lant und ze steyr, daz er ez betwung. nach markgraf hermans tod von paden nam er fraun margreten zuo einem weib. und merket daz kuenick otaker von pehaim die vorgenanten lant oesterreich, steyr und sein reich ze pehaim und kaernt und krain und eger besaz gewaltichleich. dar nach suellt ir wizzen, daz kayser fridreichs sun gewan pey seiner hausfraun vier toechter. die agnes hiez. der nam herzog ott aineu von sachsen, die ander der kuenick von hyspani, die dritt der herzog von brabant, di vierd der kuenick von pehaim.
dar nâch ein künic gewaltic wart,
der sîn guot niht vor êren spart.
der was geheizen ottô,
daz buoch nennet in alsô.
er was ein gewaltic man,
als ich von im vernomen hân.
dô was ein herzoc von oesterrîch,
des tugent der was niht gelîch
in pülln und in der kristenheit.
diu tugent, diu wârheit was im niht leit.
der selb fürst ze hof reit.
er fuort golt und rîchiu kleit.
dô er den keiser an sach,
ein wort er zühticlîchen sprach:
< got grüez iuch, herr unverzeit!
nâch gold iuwer herz jeit.
dâ von hân ich mich wol bedâht,
ich hân iu schoenez golt brâht,
wærlîch zwei hundert marc,>
alsô sprach der fürst karc.
< dâ mit sült ir enpfangen sîn,>
sprach er,< lieber herr mîn.>
dô der künic daz golt ersach,
zuo im versmæchlîch er sprach:
< entriun ditz ist rôtez golt,
dem bin ich inniclîchen holt.
ich muoz sîn haben mêr zwâr,
her herzoc, sag ich iu für wâr.>
dô der herzoc erhôrt
des küniges versmæhtiu wort,
er sprach:< sol ich niht anders hân
von iu, sô hân ich missetân,
daz ich iu brâht hân mîn golt.
ich hiet daz wol umb iuch verscholt,
daz ir mir iur versmæhiu wort
iht teilt mit unz an ein ort.
zwâr ir habt des goldes niht mêr,
wan ez mich riut sêr,
daz ich sîn sô vil hân brâht;
ich hân mich übel verdâht.
gebt mir geleit, ich wil von hinn.
zwâr ir wert des von mir inn,
daz iuch daz golt von mir verbirt
und iu nimmer ein lôt wirt.>
dô sprach der keiser zehant:
< zwâr rûmt ir mir niht mîn lant,
sô sült ir wizzen zwâr,
daz ich iuch smæch offenbâr
in iuwerm land ze oesterrîch.
ich muoz des goldes sicherlîch
mêr haben. ez ist sô guot,
daz ez mînem herzen sanft tuot.>
dô sprach der fürst ûz ôsterlant:
< sô muoz ich werden geschant,
als ich von disem lande kêr,
ob iu des goldes iht werd mêr.>
dâ mit er an der selben stat
schiet von dem keiser drât.
geleit gap er im sicherlîch
in daz lant ze oesterrîch.
dâ mit traht der fürst zehant,
daz er nâch dem kind sant,
daz dâ hiez fridrîch,
dem sît die kristenliut gelîch
wurden genzlîch undertân.
als ich von im gehoert hân,
von stoufen sô was ez genant,
dâ der fürst hât nâch gesant.
des kindes rât der was frô,
daz von dem fürsten kom alsô,
daz et der fürst ûz oesterrîch
wold im gestên sicherlîch.
diu botschaft wart im kunt getân.
des freut sich manic man.
doch moht daz kint dannen niht,
wan diu vart was im enwiht:
man hêt im huot gesetzet,
dâ von wær ez geletzet
an êren und an guote;
man hêt ez sêr in huote.
ez hêt einen dienstman,
als ich von im gehoert hân,
her anshelm genant;
in oesterrîch was er bekant,
wan er des herzogen dienstman
wart. doch wil ich heben an,
wie daz kint fridrîch
wart gewaltic sicherlîch
in pülln und in der kristenheit.
die êr er mit dem strît bejeit.
des hulfen im fürsten wol bekant
in beiern und in ôsterlant.
her anshelm von justingen
begund sêr dar nâch ringen,
daz er daz kint sicherlîch
bræht für den vogt von oesterrîch,
wan er im grôzer êren gan.
er sprach zuo sînem dienstman:
< ich wil dar nâch ringen,
wie ich daz kint müg bringen -
nâch dem muoz mich dürsten,
wie ich ez zuo dem fürsten
bring mit sicherheit> -
alsô her anshelm seit -,
< ich mein die im wellent bestân.>
ein krehsen gewan der selb man
unde sazt daz kint dar in.
ûf sînem rucken truoc erz hin
zwâr in diu diutschen lant.
daz wart den fürsten bekant.
die wurden herzenlîchen vrô,
daz in daz kint wart komen dô.
dô er daz kint dô brâht,
als er im hêt gedâht,
dô reit der herzoc liupolt
zuo im und gap im rîchen solt.
er gap im rôtez golt, daz wac
mêr dann vier hundert marc,
und brâht im ein schoenez her,
daz fuort er mit im zuo dem mer,
der fürst von beiern ouch dar kam,
als er des kindes kunft vernam,
und anderr fürsten ein michel teil.
dâ von gewan daz kint daz heil,
daz ez den sic dâ von gewan,
wan im got der sælden gan.
gegen pülln si kêrten in daz lant.
daz wart dem keiser dô bekant,
der was geheizen ottô.
der besamt sich mit her dô
und sazt sich gên im ze wer
zwâr mit einem grôzen her.
dâ leiten si sich beid
an ein wazzer ûf ein heid.
der ein enhalb des wazzers lac.
der ander ouch des ligens pflac
hie dishalb ûf der heide;
der hêt ein tagweide.
der keiser ott hêt ân swær
einen frumen herschouwær,
der kund vil wol ahten,
sô er ez wold betrahten,
ein her wie grôz ez wær.
den selben herschouwær
sant keiser ott dan
ûf einen berc wol getân,
dâ er aht der diutschen her.
ez was nâhen bî dem mer.
dô der herschouwær
aht des keisers her,
er sprach:< lieber herr mîn,
strît! zwâr der sic ist dîn.
dû hâst ein zwir als grôzez her.
dû jeist in wærlîch in daz mer.>
eines tages keiser ott reit
mit den fürsten, als man seit,
kurzwîlen an daz velt,
dâ er geslagen hêt sîn gezelt.
der abt von vult neben im reit
ein pfert, daz was gar gemeit
und was ouch übel zwâr:
daz beiz daz keisers pfert gar
durch die manen, daz ez kar.
des nam dô der keiser war.
zehant der keiser ott sprach:
< her pfaff, ir mügt wol ungemach
haben und rîtt ir niht anderswâ!
ez kumt mir niht ze mâz dâ,
daz iuwer gurr daz pfert mîn
sol bîzen. iuwer plat muoz sîn
mîn pfant sicherlîche.>
sô sprach der keiser rîche.
die red dem abt was ungemach.
wider den keiser er dô sprach:
< die schand die ir mir habt getân,
diu muoz iu ze schaden gân.>
dô der keiser ott erhôrt
des abtes zornigiu wort,
er sprach:< vart dem tiufel ze teil,
wan ich nimmer dhein heil
gewinn, die wîl ir bî mir sît.
ich gesig wol ân iuch den strît.>
zehant der abt von im schiet;
sîn reis in sîn gezelt geriet.
er besant die bischöf über al
und die pfaffen âne zal.
dô si für in kômen,
er sprach:< habt ir niht vernomen,
ir herren, mîn grôzze swær?
bischof, techant, pfarrær,
den sol allen geklagt sîn,
daz mich der keiser von dem rîn
alsô sêr hât geschant.
ich wil im rûmen daz lant
dâ von, ir bischof wol getân,
sît er mich sîn niht wolt erlân,
er strâft mich, ich muost ez lîden.
wie solt er dann vermîden,
er tuo iu allen daz selb gar?
ir wizzet all daz für wâr,
daz ich bin rîch unde milt,
und füer den dritten herschilt.>
die bischöf fuorn über al
bereiten sich âne schal,
daz si mit im wolden varn.
< vor schanden süll wir uns bewarn,>
begunden si all samt jehen,
< daz uns als im niht müg geschehen.>
zehant si mit dem abt dan
fuorn und santen einen man
für den keiser fridrîch.
der wart des dô sicherlîch
vrô und gap im sîn botenbrôt,
daz im dô half ûz der nôt.
zehant frâgt er den boten mær,
wâ sîn herr der abt wær.
der bot sprach:< er rîtt dâ her,
die bischof mit im alsô hêr
und dar zuo fürsten genuoc,>
sprach der bot alsô kluoc.
zehant daz kint sich verdâht,
die diutschen fürsten ez dô brâht
mit im gegen dem abt dan.
dô sâhens mangen frumen man
rîten mit dem abt guot.
des wurden di herrn wol gemuot.
dô wart ein schoen enpfâhen dâ
von allen den herrn iesâ,
die mit im wârn ze veld komen.
sîn kunft si gern heten vernomen.
dâ mit er den abt dan
gên sînem her wol getân
hiez dâ herbergen zehant
zuo dem wazzer ûf daz lant.
dô sant keiser ott ân swær
aber sînen herschouwær,
daz er besæch ir beider her,
wie ez wær gên im an der wer.
dô ez der herschouwer ersach,
wider den keiser er dô sprach:
< ir habt verlorn den sic zwâr.
sîn her ist groezer, daz ist wâr.
der abt von vult ist komen zuo in.
ez was ein michel unsin,
daz ir in liezt von iu rîten.
ir mügt in niht gestrîten.>
des andern morgens vil fruo,
dô zôch der keiser zuo
über daz wazzer, als er solt
und als er mit im strîten wolt.
der keiser ott von im zogt,
wan sîn ors vast brogt.
waz sol ich mêr von in sagen?
der walch wurden vil erslagen
und frümclîch gevangen;
ez was in übel ergangen.
die diutschen den sic heten genomen
und wârn des strîtes volkomen.
die walch die dâ entrunnen,
die dûht daz ein wunne,
daz si den diutschen entwichen.
welich walich dâ wart erslichen,
dem muost wê geschehen;
des muoz ich von der wârheit jehen.
dâ mit der keiser ott dan
kêrt, als ich gehoert hân,
ûf ein burc diu was guot,
wan gên der bürg stuont sîn muot,
und enthielt sich dâ sicherlîch
vor dem keiser fridrîch;
und fuor daz kint in pülln lant,
daz dô fridrîch wart genant,
und leit sich dâ mit sînem her.
nieman kom gên im ze wer.
die sînen tâten dô nieman leit.
si lâgen still ûf einer heit.
dar nâch die fürsten gelîch
wolden den keiser fridrîch
niht welen ze herren:
dâ von sô huoben sich werren:
zwischen ieglîchs herren lant
huop sich roup unde brant.
dâ wârn die herren di die wal
heten, die giengen âne schal,
dâ des rîches wal an lac,
und wârn gesezzen mangen tac,
und dar zuo die lêgfürsten,
die nâch dem rehten solt dürsten,
und drî fürsten beschorn,
die zuo der wal wârn erkorn
und dâ diu wal an lac -
die selben trahten naht und tac,
daz ir dheiner niht enmoht
einen keiser welen der in toht.
si wolden all samt gelîch
niht welen keiser fridrîch,
von stoufen sô was er genant,
der gesigt hêt in walhen lant.
do die fürsten alsô sâzen
und der wal vergâzen,
daz si niht welten einen man,
demz rîch wær undertân,
daz wart dem keiser geseit.
gên dem palast er dô reit,
dâ diu wal solt geschehen.
doch wil ich iu der wârheit jehen,
daz er liut hêt mit im brâht,
als er im vor hêt gedâht.
er brâht wol hundert man,
die hêten all halsberg an,
und alsô mangen schützen guot,
die all wârn wol behuot.
dô er an die tür kam
und die herren dâ vernam,
die dâ sâzen an der wal,
dô sluoc er an mit grôzem schal
und hiez im ûf tuon die tür.
dâ was ein starker rigel für.
doch lie man in ze jungst in.
er sprach:< ir herren, wâ ist iuwer sin,
daz ir niht welt einen man,
der daz rîch behalten kan?>
des antwurten sie vil trûriclîch.
si sprâchen:< herr her fridrîch,
wir kunnen uns niht verdenken wol.
iuwer zuht uns râten sol
daz uns daz best hie sî;
dâ sol iur rât wesen bî.
diu wal stê in iuwer hant
und daz roemisch lant.
swen ir welt, der sol daz rîch
haben ze reht sicherlîch.>
si vorhten in sêr zwâr,
für daz er was komen dar
gewâpent, als ich hân geseit.
si vorhten, er tæt in herzenleit.
dâ von sazten si die wal
an in alle über al.
der keiser fridrîch sprach zehant:
< stêt diu wal in mîner hant?>
dô begunden si all jehen,
si enwolden nieman für in spehen.
< daz ir sît komen, daz ist uns niht leit.>
er sprach:< des swert mir einen eit.>
daz wart schier dâ getân.
< ich nieman baz der êren gan,>
sprach der keiser fridrîch.
< ich wil ez selb sicherlîch,
daz rîch und die êre hân,
wan ich mir wol guotes gan.>
dô wart der keiser fridrîch
erwelt schôn sicherlîch
und wart gewaltic, als man seit,
daz er den bâbst ûz rôm treip,
bischof und kardinâl:
die fluhen all über al.
dô er dô gewaltic wart,
dô huop er sich an die vart
und underwant sich der land
vil gar ân alle schand.
nû weiz ich niht, wie ez kam,
daz in der bâbst in sîn æht nam
unde tet in in den ban,
dar zuo all sîn man.
doch wart mir daz bekant,
der kriec wær umb zeciljenlant.
daz wolt der bâbst gern hân;
des wolt der keiser im niht lân.
dâ von huop sich der strît.
si hêten beidenthalben nît.
zwâr umb daz selb lant
huop sich roup unde brant.
dar nâch hêt er wîten sweif:
swâ er des bâbstes liut begreif,
die hiez er mit noeten
wærlîch all toeten.
die pfaffen muosten dô irn sweiz
lâzen, wan er in ûz reiz
die platen ûz dem houbt her.
daz was sînes herzen ger.
die bruoder mohten im niht enpfliehen,
er hiez in ab ziehen
die hût über diu ôren
als si wæren tôren.
nû merket, keiser fridrîch,
des frümkeit was niht gelîch -
wan unzuht muost in vliehen -,
er hiez stecher ziehen:
an swem er sich wolt rechen,
den hiez er wærlîch stechen.
der ein fürst was genant,
dem hiez er tuon den tôt bekant.
die arm hiez er mit noeten
wærlîch all toeten,
swer den tôt hêt verscholt;
dâ für nam er dhein golt.
swelich kint hêt zwei jâr,
diu hiez er wærlîchen zwâr
under die erden lâzen.
er lie si niht zuo den strâzen.
er verbôt daz man in dhein lieht
gæb noch in nimmer niht
den tac liez schouwen an.
dô wânten si, im wær alsô,
er wær got von himel dô,
sô er die boten zuo in sant;
diu wârheit was in unbekant.
dô si erhôrten diu mære,
dô wânten si, im wær alsô,
er wær got von himel dô,
sô er die boten zuo in sant;
diu wârheit was in unbekant.
sô diu kint wurden alt,
sô seite man vil manicvalt
wunder daz hie ûz geschæch.
< ô wê! wie gern ich daz sæch,>
sprach ieglîchez kindelîn.
< ich muoz hie inn verslozzen sîn.>
sô dann der keiser fridrîch
wolt stechen einen fürsten rîch,
sô hiez er zwei kint zehant
ledic lâzen ûz dem bant. man furte si in einen garten, danne man freude mocht warten. do waren zarte junfrowen inne, di sach man mangerlei beginne: er enteil di sungen, daz ander teil di sprungen. di derten di worffen den bal. si hatten freude ober al. di junfrowen waren wol getan. si hatten riche cleider an von siden und von baldekin. si musten ouch schone bespenget sin. do waren ouch schoner frowen gnug. riche koste man dare trug, daz der di kinder ouch geszen in schonen gulden gefeszen. si hatten vorre geszen dort nicht danne waszer und brot bi alle eren jaren, do si an deme dinstern waren. man schankete en ouch do yn beide mete und win; uf daz si di trenke gesmeckten, man liez si wenig darane lecken. keiser frederich der quam danne gegan, der hatte schone cleider an, und alle di mit eme gingen, di horte man ferre clingen, also ez were frou holde, von silber und von golde. spellute waren ouch do gnug. iclicher sine zirde trug, also her schonest werde mochte, und allez daz zu freuden tochte, daz brachte man allez dar, daz sin di kinder worden gewar. do hub sich schrecken und tucken, beide phiffen und pucken, bosunen und schalmeyen. so gingen si danne an eynen reien. do was danne freude unmaszen vel und mannig gut seiten spel.
sô si dann sâhen die wunne,
daz diu lûter sunne
schein alsô liehtgevar,
und si der waid nâmen war, und di blumen und daz grune gras und des bornes der in deme garten was, der boime und die fruchte und der schonen junfrowen zuchte und der vogelin gesang: di wile duchte si nicht lang, und horten di spel irclingen und di lute in freuden springen.
dô sprâchen si:< herr guot,
wir biten iuch, daz ir sô wol tuot
und uns lât hie belîben,
mit iu die zît vertrîben.
wir haben sô schoenez nie gesehen,
des müezen wir wærlîchen jehen,
wan iu ist niht gelîche
in iuwerm himelrîche.>
dô sprach der keiser zehant:
< gebt mir iuwer triu ze pfant,
daz ir tuot swaz ich wil,
sô wil ich iuch der freuden zil
lâzen wærlîchen von mir spehen.
ich lâz iuch manic wunder sehen.>
sô dann die stechære
erhôrten diu mære,
sô sprâchens:< lieber herr guot,
wir biten iuch daz ir sô wol tuot,
daz ir uns lât vor iu gân.>
< allez daz ieman gesprechen kan,
dâ mit ich iu gedienen mac,
daz sûm ich nimmer einen tac.>
und ir dheiner daz enliez,
swen der keiser stechen hiez,
den stach der stecher an der stat,
swenn in der keiser stechen bat.
ze einen zîten daz geschach,
als man mir von im verjach,
daz er drî man hêt gefangen,
di solden alle drî hangen,
wan si ez hêten wol verscholt.
er was in vînt und niht holt.
zuo einen zîten daz geschach,
der keiser wider die herren jach,
wan er saz nicht eine.
dô trahten die herren gemeine,
wer aller best möht verdeuwen,
des sich die arzât möhten freuwen.
dô sprach zehant ein arzât:
< nieman sô wol verdeuwet hât
sô ein slâfender man,
für wâr ich iu daz sagen kan.>
der ander sprach zwâr,
verdeut hiet nieman sô gar
sô der ein pfert rennen sol:
< daz weiz ich von der wârheit wol.>
der dritt sprach an der stat:
< ir sült mir gelouben drât,
daz nieman sô schier verdeuwet hât
sô der loufet unde gât.>
dô sprach der keiser fridrîch:
< daz wil ich sehen sicherlîch.
ich hân drî gevangen;
die solden billîch hangen,
wan ich lâz si niht genesen.
swer bî der kunst wil wesen,
der sol über die siben tag
zwâr nâch des buoches sag
die wârheit hie kiesen.
den lîp si müezen verliesen.
ich muoz besehen die wârheit,
welich arzt hab reht geseit.
daz wil ich wærlîch sehen,
welhem ich der kunst müg verjehen.>
zehant hiez er die drî man
all drî ungezzen lân
zwâr unz an den dritten tac.
daz was in dô ein grôzer slac.
dar nâch hiez er in geben spîs:
si was gesoten in der wîs,
daz ez in übel gezam:
rôhez man ez von den heven nam.
doch hêten si den hunger starc:
si nâmen ez für zehen marc
unde dar zuo für vier.
gâz hêten si ez schier.
zehant man in mêr für truoc,
unz si gâzen genuoc.
dem einen gap man trinkens vil,
des ich iu niht helen wil.
twalm man im în gôz,
daz er im in den lîp flôz.
dô leit er sich als ein man
der nie âtem gewan.
alsô lac er drî tag
nâch des buoches sag.
den andern man loufen bat
unz ze bern in die stat,
daz man in niht liez rasten;
mit geiseln und mit asten
bert man im den ruck sîn,
daz diu fluht wart an im schîn.
zwâr man im den rucken bert:
nieman ez den walhen wert.
dô im entweich kraft und maht,
mit slegen man in dar zuo brâht,
daz er muost aber loufen.
von slegen und von roufen
gewan er angst unde nôt,
daz er lac ûf dem veld tôt.
den dritten man dô rennen hiez,
wan man in des niht erliez,
er müest rennen ze aller zît
daz velt nâhen unde wît.
swann sin pfert müed wart,
sô wart niht lenger gespart,
man bræht im ein anderz drât.
des wolt man niht haben rât,
er müest rennen ze stunt,
unz im der tôt wart kunt.
dô der keiser fridrîch
hiez die tôten snîden gelîch,
welhem tôten man des jach,
dô man ieslîchs spîs sach,
welich aller best wær verdeuwet.
dô wart der arzt gefreuwet,
der dô den slâfunden man
hêt der dô den sic gewan,
wan er hêt aller best verdeuwet.
der selbe arzt sich des freuwet.
dannoch der keiser niht enlie,
manic wunder er begie.
nâch maniger hand dingen,
nâch witzen begund er ringen.
des gewan er vünt genuoc.
er wart an mangen dingen kluoc.
der keiser einen gesellen hêt,
dem elliu frümkeit wol an stêt.
von antfurt her fridrîch,
alsô was sîn nam rîch.
er was der höbschist man,
den al diu werlt geleisten kan.
er hêt erworben manic wîp,
den gezieret was ir lîp.
ze jungst sazt er sîn sinne
an ein edle grævinne.
diu was sô schoen, als man seit,
daz in sîn muot dick jeit
unde all sîn sinne
nâch der edeln grævinne.
dô wolt daz schoen wîp
mit im niht teilen irn lîp.
si sprach zuo im:< her fridrîch,
ir sült daz wizzen sicherlîch,
lât ir mich niht mit frid sîn,
ich sag ez dem herren mîn.>
er sprach:< swie ez mir sol ergân,
von iu sô mac ich niht enlân,
mir werd dann iuwer minne
oder ich verlur mîn sinne.>
daz treip er mit ir, daz ist wâr,
mêr dann driu jâr.
do gedâht si in irem muot:
< ei! milter got vil guot,
wie tæt ich disem ritter guot,
daz er von mir liez sînen muot?
ich kan in niht erwenden,
er well mir boten senden.
möht ich in mit höbscheit
dar zuo bringen, daz im leit
geschæch von den schulden sîn,
und ich doch niht ane pîn,
alsô daz er mit grôzer nôt
von sînen schulden læg tôt,
daz ich behielt mîn êre!
mich müet daz hart sêre,
daz er niht wil die red lân.
ich wird im nimmer undertân.>
daz wort si weinend sprach
und wider ir herz daz verjach.
vil siuftens in ir herz viel,
wann ir dô der sorgen schiel
von disem ritter wart kunt,
niht eines, zwâr ze manger stunt.
dar nâch si ir gedâhte
daz in in kumber brâhte.
< owê! lieber herr mîn,
sol ich in untriun bî dir sîn,
so verlur ich mîn wirdikeit,
wan mir ist al bôsheit leit.
solt ich von dir gescheiden sîn -
ich mein dich, lieber herr mîn,
mit herzen und mit triuwen -,
daz müest mich immer riuwen.>
si meint iren lieben man,
dem si alles guotes gan.
si gedâht: ob mir daz geschæch,
daz man mir der bôsheit jæch
von mînem kranken sinne,
ich wolt ê verbrinnen.
eins tags kom der ritter dar
unde nam ir tougen war
und bat si umb ir minne,
die edeln grævinne.
< her fridrîch, wolt ir mich gewern
des ich an iuch mac begern?>
dô sprach ez her fridrîch:
< frou, wizzet sicherlîch,
swaz ir habt in iuwerm muot> -
alsô sprach der ritter guot -,
< daz wil ich niht zerbrechen.
solt man mich ze tôd stechen,
daz wolt ich lîden sicherlîch,>
alsô sprach her fridrîch;
< und möht ich iuwer huld gehân,
ich wær iu dienstes undertân.>
dô sprach daz minniclîch wîp:
< und sol ich mit iu mînen lîp
teilen, daz müezt ir dienen alsô,
daz ich sîn muoz werden vrô.>
er sprach:< swaz ir mir vor saget,
daz tuot mîn lîp unverzaget.>
si sprach:< sich hebt ein turnei
hie in der stat. sô briht enzwei
manic ritter sîn sper,
dem ze ritterschaft ist ger.
mügt ir dann der best sîn,
dô wil ich iu den lîp mîn
mit teilen, als ich iu sagen wil.
mügt ir der sper brechen vil
und dann in einer frouwen kleit
sît ze ritterschaft bereit
gegen einem der harnasch füer,
für wâr ich iu des swüer,
vertuot ir dâ iur scharpfez sper,
iurr bet ich iuch billîch gewer,
und komt ir lebentic von dan.
swie lieb mir ist mîn man,
doch wil ich sicherlîchen
iurn triuwen niht entwîchen.>
dô sprach der frum man:
< frou, ob ichz wol enden kan
mit lîb und mit guote,
daz ist mir wol ze muote.
ich wil den turnei gern holn,
sol ich den tôt von iu doln.>
si sprach:< und ist, daz ez geschiht,
ich versag iu mîner minn niht.>
dô der turnei wart volbrâht,
als ir diu frou hêt gedâht,
dô kom der von antfurt.
ein sper er degenlîch fuort
gegen einem ritter lobesam,
den er ûz den andern nam.
er sprach:< welt ir ein sper
mit mir, edler ritter hêr,
vertuon, als ich iu hie sag?
ir sît ein helt und niht ein zag:
dar umb sô bit ich iuch sicherlîch,
daz ir durch iuwer frouwen rîch
ein sper mit mir vertuot hie.
doch wil ich iu sagen, wie:
ir sült gên mir gewâpent sîn:
sô wil ich durch die frouwen mîn
blôz gegen iu rennen.
mîn wâpen sol man erkennen:
daz ist niht wan ein frouwen kleit.
also bin ich zuo der tjost bereit.>
dô sprach der edel ritter guot:
< sô hiet ich einn verzagten muot,
solt ich an füern und ir niht:
daz wær ein zeglîch geschiht.>
dô sprach ez her fridrîch:
< nein, edler ritter freudenrîch,
lig ich von iuwern handen tôt,
als mir mîn frou hie gebôt,
so vergib ich iu mit triuwen.
mîn tôt iuch niht sol riuwen,
wan ich stirb durch di frouwen mîn.
wie möht mir immer baz gesîn?>
alsô bat er den selben man,
unz er kom zuo im ûf den plân.
ze samen si dô kêrten,
als si ir manheit lêrte.
sîn sper her fridrîch verstach
vil schôn, als im diu meng jach.
der ander in ouch gevie,
daz daz sper durch in gie
mitten wol einer ellen lanc.
diu unmaht vast mit im ranc,
daz er von dem ross ze tal
hienc und erviel ûf daz wal
unde man in dannen truoc.
umb in wart grôz klag genuoc.
merket wie diu grævin sprach,
dô si den ritter ligen sach:
< ôwê, reines mannes muot!
wie hâst dû lîp unde guot
umb mînen lîp gegeben!
dû hâst dîn tugentlîchez leben
durch mînen willen hie verlân.
daz ich dîn künd ie gewan,
daz ist mir hie ein grôz nôt.
dû lîst durch mînen willen tôt.
ôwê, vil sæliger lîp,
möhtest dû dîn dienst an ein wîp
gekêrt hân diu dich hiet gewert!
mîn lîp niht wan mîns herren gert.
dâ von wær dû ein tumber man,
daz dû dîn leben hâst verlân
durch mich, ich bin ein armez wîp:
dû hietest schoenern lîp
gewunnen dann ich bin gewesen;
dâ von dû wærst wol genesen.
des riuwet sicher mich dîn tôt.
dû hâst wærlîch durch mich die nôt
erliten und den smerzen.
ich hêt in mînem herzen
mich des vermezzen:
des möht ich niht vergezzen,
daz mîn lîp dheinem man
wurd nimmer undertân
dann dem lieben herren mîn.
diu stæt muoz immer an mir sîn.>
nû wil ich sagen wie im geschach,
als im diu meist meng jach.
dô lac er für wâr
mêr dann ein jâr,
unz der siechtuom von im vlôch.
ein rîsen man durch in zôch
unde hært in sam ein ros,
daz wunt ist worden in einem mos.
dô er dô gesunt wart,
dô wart niht lenger gespart,
er gie zuo sîner frouwen guot,
der er dâ truoc holden muot.
mit im er daz hemd truoc -
daz was sweizic genuoc -,
dâ er inn was worden wunt.
er sprach:< frou, ich bin gesunt.
nû sehet, frou wol getân,
waz ich smerzen erliten hân,
und seht daz an, schoenez wîp,
ob ich iht iuwern schoenen lîp
hab jæmerlîch erarnôt.>
er zeigt ir daz hemdel rôt,
daz er an im fuorte,
do daz sper durch in ruorte.
dô si daz hemdel ersach,
vil bermclîch si wider in sprach:
< nû wizz ez got der rîch,
daz niht sô bitter wær gelîch,
ich wolt ez tuon williclîch,
ê daz ich an mînem herren rîch
mîn triu zerbræch ze dheiner vrist.
möhtet ir iu indert dheinen list
für setzen den ich tæt,
daz ich mîn êr behielt stæt?>
dô sprach der edel ritter guot:
< sît ir habt sô vesten muot
und iuwer êr behaltet gern,
wolt ir mich einer dig gewern,
daz ir, frou wol getân,
wolt tuon als ich iu sagen kan?>
dô sprach si:< lieber herr mîn,
daz kan sô bitter niht gesîn
noch an mir sô grôz nôt:
daz ich niur niht kies den tôt,
des andern wil ich volgent sîn,
daz ich behalt die triu mîn.>
er sprach:< ez ist diu hôchzît,
daz man in dem land wît
begêt pfingsten di vîrtag.
nâch mîner lêr sag
sô sült ir anders niht pflegen,
ir sült daz pfeitel an legen,
dâ ich inn wunt worden bin.
nû merket reht mînen sin:
ir sült an sant steffans tag
nâch mîner lêr sag
an iu daz sweizic hemdel tragen.
noch wil ich iu mêr sagen:
ein rîsen sült ir haben guot,
einen mantel ân huot,
zwên schuoch alsô niuwe.
und welt ir iuwer triuwe
behalten, sô ir ze opfer gêt
unde vor dem alter stêt,
sô lât vallen den mantel guot,
daz ich ez sech, frou wol behuot,
wan ich wil in dem kôr stên,
sô ir sült ze opfer gên.
tuot ir dann, frou wol getân,
als ich iu gesagt hân,
sô sît ir billîch frî,
swie halt mir gelungen sî.>
dô sprach diu frou wol getân:
< swie halt ez mir süll ergân,
ob ez mir wirt ein herzenleit,
swaz ir mir vor habt geseit,
daz wil ich allez leisten gar,
daz sag ich iu für wâr.>
dô diu hôchzît kam,
die pfingsten, als ich vernomen hân,
dô nam diu frou daz hemdel rôt,
als ir her fridrîch gebôt;
einen mantel si dar über swief.
irr junkfroun eine si dô rief,
daz si ir trüeg schuoch und rîsen;
dar în wolt si sich brîsen.
zuo der kirchen si dô gie;
ir zuht si niht enlie.
dâ stuont si ze kirchen schôn.
ir zuht gap ir der êren krôn.
si wartet des offertorium.
dô man daz sanc, zwên ritter frum
wîsten si zuo dem altær.
zwâr daz wart dem grâven swær,
wan er ez selb ane sach.
dâ von leit er ungemach
und gedâht in sînem muot:
ei! herr got der guot,
mîn frou hât der sinn niht
oder der tiufel hât mit ir phliht,
des swüer ich wol einen eit.
er huop sich heim, im was leit.
dô si daz opfer leit,
ein samît lanc unde weît
si dâ vallen lie.
daz hemdel gie ir ûf diu knie,
daz was von bluot alsô rôt.
ir frümkeit dô gebôt,
daz si dâ stuont in grôzer scham.
den mantel si wider an sich nam.
zuo der herberg si dô kêrt,
als si ir frümcheit lêrt.
der grâf kûm des erbeit,
daz si im die wârheit seit.
er sprach:< sagt mir, frou mîn -
unsinnic mac iur lîp sîn -,
wie habt ir iuch verkêrt
und iuwern lîp geunêrt?
war zuo sol daz bluotic gewant,
daz man ze kirchen an iu vant?>
dô sagt diu frou die wârheit.
als ez geschach si im daz seit
und louc im niht als umb ein hâr.
die wârheit seit si im gar.
als der herr daz vernam,
daz si hêt sô grôz scham
erliten durch ir stæticheit,
er sprach:< nû sî dir vor geseit,
dû bist mir als liep als ê.
mînem herzen geschach nie sô wê,
daz ich dich sach blôz stân,
vil schoeniu frou wol getân.>
die froun er zuo im umbevie.
vil froelîchen er dô gie
und sprach:< liebiu frou mîn,
alrêrst wil ich dîn eigen sîn.>
her fridrîch von dannen reit,
dô er gesach die wârheit,
dô blôz stuont daz schoen wîp.
er vorht, ez gieng im an den lîp.
dar nâch der keiser fridrîch
gebôt einen hof rîch.
dâ kômen die fürsten alle hin,
die tumben und die hêten sin.
dar fuor ouch sicherlîch
der herzoc fridrîch.
er fuort mit im an sîner schar -
daz ich iu sag für wâr -
zwei hundert ritter wol getân,
die fuorten scharlachkappen an:
die wârn geworht mit flîz;
dar durch ein edel strich wîz
gie von wîzem scharlach guot.
des..... die ritter wol gemuot.
niuwe unde schoeniu kleit
fuorten die ritter unverzeit.
alsô fuoren si gelîch
mit dem fürsten fridrîch.
dô der fürst ze hof kam
und in der keiser vernam,
dô bat er in vlîziclîch,
der edel keiser fridrîch,
daz er æz mit im sîn brôt.
des bat er sêr und gebôt.
dô sprach der herzoc fridrîch:
< daz stüend eim fürsten niht gelîch,
daz ich iur brôt ezzen solt.
war zuo solt dann mîn golt?>
dô sprach der keiser mit sinn:
< fridrîch, ez wær ein minn
und niht zwâr ein hôchfart.
stüend ez dir übel, ich ez bewart.>
er moht sô vil gebiten niht,
daz er an dem ezzen pfliht
mit im wolt haben ze dheiner zît.
er sprach:< diu stat ist niht sô wît.
ich verbiut, daz zuo der kuchen dîn,
dhein holz an dem fiur schîn,
daz dir daz nieman veilez geb,
swer mit gemach hie bî mir leb.>
dâ mit er boten sant,
die verbuten zehant,
daz nieman wurd sô stolz,
der dem herzogen holz
gæb umb sîn pfennige;
der müest im entrinnen.
do der herzoc moht gehaben niht
holzes,< daz ist enwiht>
sprach er an der selben stat
zuo sînem schaffær drât,
daz man ein hûs koufe gar,
dâ man die spîs offenbar
solt all bereiten
und die kezzel eiten.
dô des der keiser wart gewar,
zehant sant er boten dar,
daz man im niht mit heile
tæt dhein hûs veile.
dô des der herzoc fridrîch
wart innen und sîn marschalc rîch,
dô wart er ze râte
des nahtes alsô spâte,
daz er kouft nuzze vil.
daz man im spîs unz an ein zil
bereitet schôn mit sicherheit
bî den nuzzen, als man seit,
wann die nuzze schal
glosten alle über al.
daz wart dem keiser kunt getân.
er sprach:< wâfen, wie ein man
diser ist von oesterrîch!
jâ wæn ich, im sî niht gelîch.
dâ von erlouben muoz ich im wol,
daz ich für wâr sprechen sol,
wit und swaz er koufen wil,
wan er hât wîses râtes vil.>
dar nâch der herzog fridrîch
reit ze hof sicherlîch.
dô frâgt in der keiser dô,
wer im gerâten hiet iesô
sô mangen frömden list,
der in der stat erzeiget ist.
dô sprach der fürst:< herre mîn,
mîn rât kan ouch wîse sîn.>
einer schoenen bet er in bat,
den keiser, an der selben stat.
er sprach:< lieber herre mîn,
möht ez in iuwern hulden sîn,
sô wolt ich iuch des gern biten,
ob ir wært in den siten,
und ob ez iu niht wær ein swær,
daz ir mir zeiget die stechær.>
zehant sprach er:< des bist gewert.
ist iht des dîn herz gert,
daz sol dir niht sîn verseit.>
die stecher wurden dô bereit,
als er im dô wol gan.
si giengen für irn herren stân.
dô sprach der keiser fridrîch:
< wîset mir die stecher gelîch
oben ûf disen turn hôch.
die zwên stecher ich hie zôch,>
sprach der keiser fridrîch.
< dû sihest hiut an in gelîch,
daz si tuont niht wan mîn gebot.
si fürhtent mich mêr danne got.
ein grôz gebot lâz ich dich sehen,
daz dû mir muost von schulden jehen,
daz si mich fürhten âne spot
noch mêr danne got.>
der turn fünfzic ellen hêt
an der hoehen dâ er stêt.
dar ûf si stuonden sicherlîch.
dô sprach der keiser fridrîch:
< val her ab, sælic man!>
zehant er springen began
ab dem turn daz er zerbrast.
daz was an im ein boeser last.
den herzogen wundert des sêr.
er sprach:< herr, ich gesach nie mêr,
daz iu ein sô junger man
wær sô gar undertân.>
dem andern winkt er nider.
den zuct er bî im hin wider;
anders hêt er den tôt genomen,
niht lebentic wær er dannen komen.
dô sprach herzoc fridrîch:
< herr, ich sag iu sicherlîch,
iu mac dhein fürst vor gestân,
oder sîn leben muoz zergân.>
dar nâch stuont ez unlange zît,
unz in der werlt wît
der keiser wart ze bann getân
von eim ieglîchen pfeflîchen man;
die tâten in in den ban dô.
dar umb gap er niht ein strô.
der bâbst in ze banne tet
und vil übel von im ret,
er wær ein ketzerlîcher man,
dâ von sô wær er in dem ban.
daz keiseramt wær im entseit.
dô wart dem herzogen leit,
dem fürsten ûz oesterrîch.
dar umb sô fuor er sicherlîch
gegen pülln in daz walhenlant
und macht si zuo friunt zehant,
den bâbst und den keiser dâ.
durch sînen willen liezen si ez sâ.
dô gap der bâbst gregorius
dem herzogen ein gâb alsus,
daz stîr unde ôsterlant
nimmer dhein ban wurd bekant
von dem stuol sicherlîch
noch dheim bâbst wunniclîch
in siben jârn, daz ist wâr -
die hantfest gap er im gar -,
noch daz sîn liut sicherlîch
nieman verbien in oesterrîch. nâch christi geburt zwelif hundert jâr und drîzic jâr daz geschach.
nû hiet ich vil gar verdagt,
daz ich iu niht ein mær sagt
von dem keiser fridrîch,
waz er dô tet in sînem rîch,
ein vil wârez mære.
die venedigære
wolden im niht undertân sîn.
dô hiez er korn unde wîn
in gemeinclîch verbieten.
dô muosten si sich nieten
vil hungers in der stat,
wan si der keiser bat,
wan si korns niht mohten gewinnen
dann als vil in mohten bringen
di kiel über des meres fluot.
niht korns hêt diu stat guot:
niht anderr spîs fuort man der stat;
von roemischer erd nieman bat
in füeren einen metzen:
des muosten si sich letzen
beidiu weizen unde korn.
der keiser ez verbôt mit zorn,
daz man in fuort dhein korn.
daz was in leit unde zorn.
doch kund er niht gemachen
mit dheiner lei sachen
noch mit dheiner swære,
daz im venedigære
wolden wesen undertân.
si wolden selb ir herren hân.
daz triben si unz an die zît,
daz sich under in huop ein strît.
der strît geschach ûf dem mer.
galîn und barken, was ein her,
fuoren ûf dem mer enzat.
der strît huop sich drât.
doch gelanc dem keiser fridrîch,
daz die sînen sicherlîch
den sic an gewunnen.
swelich nicht entrunnen,
die viengen si an der zît.
ez was ein herter strît.
si viengen dâ mit swære
sehs venedigære
und des herzogen sun.
nû wil ich iu kunt tuon,
wie ez den selben dô ergienc,
die man ûf dem mer vienc.
die selben fuorten si gelîch
für den keiser fridrîch.
an der selben stat
der keiser si bat
füern in einen karkær.
daz wart den gevangen swær,
wan si ungezzen muosten wesen -
des mohten si kûm genesen -
zwâr unz an den dritten tac.
vil ungüetlîch man ir pflac.
dô der dritt tac erschein,
dô hiez der keiser si gemein
füern ûz dem karkære;
diu zît was in niht swære.
zwên tisch er dô rihten hiez.
an den einen er si liez
sitzen sicherlîche:
dô saz der keiser rîche
an dem andern gegen in.
wiltbræt unde voglîn
truoc man im und spîs genuoc.
ich sag iu waz man in für truoc:
daz ir êrste riht solt sîn:
man gap in niht brôt noch wîn -
daz was den gevangen swær -,
ein schüzzel volle bernær
sazt man für si zuo einer geschiht.
zwâr daz was ir êrste riht.
daz was in ein grôziu swær.
ein schüzzel vol venedigær
muost diu ander schüzzel sîn.
diu dritt riht wârn augustîn.
diu vierd was fîn golt,
wan in der keiser nie wart holt.
diu fünft riht brantez golt was.
edel gestein diu sehst was.
daz was ein grôz nôt.
ûf den tisch leit man für brôt
grôz zelten von silber wîz.
der keiser sprach zuo in mit flîz:
< ezzt, ir herren, die spîs!>
dô sprach der jung und der grîs:
< wir mügen diser spîs niht.
der hunger der hât mit uns pfliht.>
der keiser fridrîch dô sprach:
< nû wænt ir, herren, ir habt gemach,
wan ir habt golt und edel gestein:
des mügt ir ezzen klein.
daz hân ich hie gesehen.
des müezt ir mir der wârheit jehen.>
dar nâch hiez er in ze ezzen geben
unde nert fürbaz ir leben.
zehant der keiser einen boten drât
sant ze venedig in die stat,
ob man im wolt die stat geben,
oder die gevangen müesten ir leben
lâzen dâ gelîch.
alsô enbôt der keiser rîch.
die venedigær antwurten sô,
si gæben im niht ein dürrez strô,
ob er si all hienge,
swie halt ez in ergienge.
dô diu botschaft wider kam
und der keiser daz vernam,
dô hiez er mit sachen
ein hôhes antwerc machen
und dar ûf zwên masboum.
des nâmen alle walch goum,
daz er die masboum zesamen sluoc;
die wurden beide hôch genuoc.
er hiez si ûf daz antwerc tragen.
mit îsen wurden si beslagen
an daz antwerc vest.
ein rinderhût die man west
hiez man zuo einer bulgen machen
an den masboum mit sachen
unde mit seilen lanc,
diu dâ hêten mangen swanc.
swann der wint dar an gienc,
so diu bulg an dem masboum hienc,
sô fluoc si verr von dan.
in die bulg leit man den man,
der des herzogen sun was
von venedig, als ich ez las.
kæs und brôt man zuo im leit.
an der selben zeît
kom ein wint daz er strebt.
von der spîs er lenger lebt.
daz antwerc bî des meres fluot
stuont dâ der herr guot
vil hôch an erhangen was.
swer in der stat ze venedig was,
der sach in varn sicherlîch,
des herzogen sun vil rîch.
des weinet sîn vater sêr,
sîn muoter michels mêr
weint, swann er sich ruorte
und in der wint fuorte.
alsô lebt er unz er starp.
der keiser dar nâch warp,
daz die sehs sturben dâ
und die gevangen all iesâ.
alsô tôter muost er hangen
an dem masboum und der stangen,
unz daz seil erfûlt gar.
daz sagt uns daz buoch für wâr,
daz in niht half venediger guot.
er viel in des meres fluot.
daz mer sluoc in an daz lant.
daz wart den walhen wol bekant.
ze einen zîten daz geschach,
daz der keiser fridrîch sprach:
< wir süllen bald gâhen,
da wir wizzen valken vâhen.
der hân ich gesehen niht ze vil
mîn tag. dâ von ist ez mîn spil,
daz wir si vâhen; êst an der zît.
ich hân ûz einem hol wît
gesehen valken dar enpfliegen.
dar an mich nieman sol betriegen:
ich sach ir vier oder mêr
fliegen ûz dem hol her.
wær ieman der mir si gewunn,
den wolt ich rîchen und sîn kunn,
swer sich ez törst genemen an.>
doch was bî im dhein man,
dem daz von im möht gezemen,
der die valken wolt nemen.
do sprach under in ein wîser man:
< wer mac sich des genemen an
oder wer möht sîn sô wol gemuot,
daz er umb dhein guot
sînen lîp wolt verliesen?
den mac ich niht erkiesen.>
dô der keiser erhôrt
des wîsen mannes wort,
er sprach:< ich hân mich wol bedâht
und hân ez wol in mîner aht,
daz ich einen man vinden kan,
der sich des tar genemen an.
der müest doch hangen.
umb roup ist er gevangen.>
zehant er nâch dem selben man
sant einen boten dan.
er sprach:< ich sag dir für wâr,
daz dû muost an dem lîb gar
sterben sicherlîch,>
sô sprach der keiser fridrîch.
< doch ist dir ditz dinc enteil:
gewinnest dû dar an daz heil,
ich lâz dich genesen.
des solt dû gewis wesen.
ist daz dû wil in disen berc,
würken alsô heldes werc,
daz dû dich lâzest dar in,
und hâst dû dann sölhen sin,
daz dû mir bringst die valken guot,
sô maht dû werden wol gemuot.
ich sag dir, daz selb hol
ist wærlîch allez würm vol.>
dô sprach der nôtig man:
< sît ich muoz daz leben lân,
ob ich iuwern willen niht entæt,
wizzet daz von mir stæt,
ich wil varn in daz hol,
swie ez sî würm alsô vol,
und iu die valken bringen,
swie halt mir sol gelingen.>
< ich sag iu, daz selb luoc
ist an der vinster alsô kluoc,
daz man dâ niht gesehen mac,
swie lieht liuht der tac:
niht wan einer klâfter lanc
hât daz lieht dar în sînn ganc.>
zehant wart bereitet dar
seil und schaf, des nam man war,
und lie den jungen man dar in.
zwâr daz was des keisers sin.
daz sâhen die dâ wâren:
bî vier und zweinzig jâren
was der selb jünglinc:
doch wolt er schaffen sîn dinc:
sîn hâr was swarz sam ein ber;
doch was im zuo dem luog ger
unde wolt dar inne wesen.
daz tet er allez durch genesen.
dô man den jungen man ân schal
lie in den berc ze tal
und er die vinster ersach,
dô leit er grôzen ungemach.
zuo dem nest er dô kêrt,
als in der keiser lêrt,
und nam die jungen valken ab.
daz dûht in ein schoeniu hab.
daz seil er dô ruorte,
dann er ez vast fuorte;
dô zôch man in her wider ûz.
dô was er wîzer dann ein strûz,
wan er hêt nindert dhein swarzez hâr:
ez was grâ, daz ist wâr.
daz was im allez geschehen,
des muoz ich von schulden jehen.
die valken er dem keiser bôt.
der liez in dô von sîner nôt
und liez in fürbaz genesen;
dâ von sô muost er vrô wesen.
dar nâch der keiser wart verholn,
den kristen allen vor verstoln,
wan nieman west diu mære
wa er hin komen wære.
ob er wær tôt an der zît,
dâ von ist wærlîch noch ein strît
in welhischen landen über al.
die einen jehent mit grôzem schal,
daz er sî erstorben
und in ein grap verborgen,
sô habent sümlîch disen strît,
er leb noch in der werlt wît.
welhez under den beiden sî,
des mæres bin ich worden frî.