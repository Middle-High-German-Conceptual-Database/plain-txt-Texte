der schenke von limpurg
wol mich dirre stunde!
die sold ich enpfâhen
mit gesange, ez ist rehte an der zît;
obe ich daz wol kunde,
dar sô solde ich gâhen.
wan hoert vogel singen widerstrît.
dar zuo dringent dur daz gras
bluomen manger leie:
ich kam selbe dâ daz was.
willekome, her meie,
mir und ouch der frouwen mîn!
ich wil sîn,
swie sô sî gebiutet,
mîns herzen troesterîn.
herzelieber mære
der wart ich vil dicke
von der minneclîchen frouwen mîn.
ich wær âne swære
wan daz ich erschricke:
dur die lieben trage ich senden pîn.
daz ist endelîche wâr:
liebe nimt die sinne,
liebe machet missevar.
wizzet daz ich brinne
in der liebe alse ein gluot.
frouwe, tuot
wol an mir vil tumben,
deswâr, sô sît ir guot.
wære ich niht ein tumber,
sô liez ich mîn singen,
sît ez ist der lieben gar ein wint.
ich hân grôzen kumber,
den mac sî wol ringen.
frouwe, ûz senden sorgen mich enbint.
ir sult mir genædic wesen,
liep, mîns herzen wunne,
sô mag ich vil wol genesen.
liehtiu spilndiu sunne,
troestet mich vil senden man,
sît ich gan
iu wol aller êren,
gedenket wol dar an.
owê sender sorgen!
swie sô ich gebâre,
doch tuot sî mir an dem herzen wê.
die trag ich verborgen.
stille und offenbâre
diene ich ir: waz wil siu liebe mê?
wils, ich singe ir, wils, ich sage,
wils, ich trûre, ich lache.
ich weiz wol der lieben klage:
ich dien ir ze swache.
frouwe minne, füeget daz
daz mir baz
tuo mîn troesterinne,
der ich noch nie vergaz.
mit zwein blanken armen
ein vil lieplich twingen
ist mir sendem knehte wilde gar.
sî sol sich erbarmen:
nâch den selben dingen
jâmert mich; got gebe daz ichz ervar!
tougen minne ist mir unkunt,
lieplich twingen tiure.
wil ir rôsevarwer munt,
sô fröiw ich mich hiure.
troestet, frouwe, est an der zît:
sorge lît
mînem herzen nâhe,
des ir gewaltic sît.
sît sich diu zît alsô schône ze fröiden gestellet,
des wær ich frô: seht son lât mich ein wîp.
dest âne strît daz mîn herze sich hât zir gesellet.
ez ist ein nôt daz ir lieplîcher lîp
mir des erban ob ich frô gerne wære.
wîp unde man, wünschet daz si mir ringe die swære,
ders âne schulde von herzen mir gan.
ein wunder grôz wil ich künden: swenn ich bin entslâfen,
sô hab ich trôst unde wunne von ir:
ir ermel blôz die schouw ich nâch dem willen mîn: wâfen!
wer mag er sîn, der gelîchen sich mir
an fröiden müge swenn ich lige in den êren?
est niht ein lüge: well ab iemen mîn herze verkêren,
der wecke mich, swenn ich lige in der hüge.
sî sælic wîp mac wol, swenne si wil, mir verkêren
den kumber mîn: si hât güete sô vil.
ir reiner lîp sol mich senden niht harter versêren.
mîn fröide ist tôt, ob diu liebe niht wil
in kurzer stunt mîne swære geringen.
ir rôter munt möhte mir ganze fröide wol bringen;
sô würd ich frô und wær iemer gesunt.
wâfen, wie bin ich gescheiden
von der lieben diech dâ minne!
wâfen, wie hab ich gevarn!
des leb ich in senden leiden,
sî hât herze und al die sinne,
der muoz ich mich gar enbarn.
ich enmac niht frô gesîn:
sî hât dort mîn herze in banden.
des lîd ich in fremden landen
von ir schulden senden pîn.
sæhe ich die vil minneclîchen
noch in rehter liebe lachen,
seht, sô würde ich hôchgemuot:
waz dâ sorgen muoz entwîchen!
sî kanz alse süeze machen
daz ez mir gar sanfte tuot.
ich enmac ir niht gesehen
vor gebirge und vor der verre.
nieman frâge waz mir werre:
ir mügtz âne frâge spehen.
in gesach, dast âne lougen,
nie sô liehtevarwiu wangen
noch sô roeselehten munt
noch sô lieplich spilndiu ougen.
des muoz mich nâch ir belangen.
sost mir leider gar unkunt
obe ir herze iht jâmers trage
nâch mir als nâch ir daz mîne.
nein, si meht sô scharpfe pîne
niht verdulden zwêne tage.
wâfen sî geschrîet
daz der leide winter kalt
bringet sorge manicvalt
kleinen vogeln, bluomen unde ouch mir.
des bin ich gefrîet
vor den hôhsten fröiden mîn.
ich wil aber jârlanc sîn
bî den senden: wie kûm ich verbir
daz ich die vil guoten niht ennenne.
sît ichs nenne.< wenne?>
mügt ir frâgen sâ zehant.
iezent sô wirt sî genant:
nein! ez füeget weder mir noch ir.
frouwe, mache daz mir swache
leitlich sache, lache mir und dir!
ich wil fürbaz singen
ûf genâde und dur ir zuht.
süeze rîchiu reine fruht,
mîner triuwen lâ geniezen mich.
dû kanst swære ringen.
einer frâget lîhte nû
war umb ich dich heize< dû>.
dast von rehter liebe: frouwe, sprich,
habe ich dar an iender missesprochen,
daz lâz ungerochen,
wan ich mac des lâzen niht,
swaz dar umbe mir geschiht:
alse herzeclîche minne ich dich.
frouwe, mache daz mir swache
leitlich sache, lache mir und dir!
frouwe, küniginne
über lîp und über guot,
sol ich wesen ungemuot
disen winter von den schulden dîn,
daz nimt mir die sinne.
dû solt dich bedenken baz,
wan ich dîn noch nie vergaz
mit gedanken in dem herzen mîn.
ich hân allez guot von dir gesungen:
ist mir niht gelungen,
dennoch ich dir dienen wil
gar ân ende und âne zil.
alse stêt gen dir mîn liebe in pîn.
frouwe, mache daz mir swache
leitlich sache, lache mir und dir!
sît willekomen, frou sumerzît,
sît willekomen, her meie,
der mangem hôhgemüete gît
und sich mit liebe zweie.
ich sihe mîn lieb für bluomen schîn,
mîn lieb für vogel singen;
mîn lieb muoz diu vil liebe sîn,
mîn lieb daz kan wol twingen:
und owê, lieb, solt ich mit liebe ringen!
vil manger hande varwe hât
in sînem krâm der meie,
diu heide wunneclîche stât
mit bluomen manger leie,
sint gel grüen rôt, sint blâ brûn blanc,
sint wunneclîche entsprungen.
die vogel hoehent ir gesanc:
mich mag diu liebe jungen.
hei, wirt si mir, sô habe ich wol gesungen.
mîn liep sô vil der schoene treit
von dem ich singe hiure.
mîn lieb ist liep, ez ist niht leit,
mîn lieb ist vil gehiure.
mîn lieb ist frô, daz lâze ich sîn,
mîn lieb ist rehter güete,
mîn lieb ist rehter sælden schrîn.
daz ir got iemer hüete:
wie gar mîn herze denne in fröiden blüete!
swaz der sumer fröiden bringet,
daz den kleinen vogeln sanfte tuot,
swaz diu nahtegal gesinget,
doch sô trûret alles mir der muot.
diu mich twinget unde ie twanc,
nâch der ie mîn herze ranc,
diu wil twingen mich ze sere.
dur ir êre singe ich niuwen sanc.
wol mich des daz ich hân funden
ein wîb der ich iemer dienen sol.
in ir dienst bin ich gebunden,
sî tuot mir in mînen ougen wol.
wolde mich ir rôter munt
küssen, sô wær ich gesunt,
sô liez ich mîn ungemüete.
got ir hüete diu mich hât verwunt!
wolde mich diu minneclîche
niht verderben, sô wær an der zît
daz si tæte dem gelîche
wie si mînen langen senden strît
scheiden wolte in kurzer stunt.
minne, sich, jâ bin ich wunt:
in wird ân die helfe dîne
mîner pîne niemer wol gesunt.