ditz ist von einem esel ein mere, daz leret uns der strickere.
ez waz ein esel zu einer zit,
der lange secke und wit
zu allen ziten muste tragen.
daz begonde er wider sich selben klagen.
do hort er sagen mere
daz ein sulche lant were
do man nie esel gesehe.
< wie wol mir denne geschehe>,
gedacht er iesa zehant,
< ob ich dar queme in daz lant;
da lebt ich ane arbeit
und het etlich werdikeit!
ich bin untz her gewesen hie
smehe und unselick ie,
ich wil gewislichen dar.
wirde ich der leute gewar,
so er schelle ich mine stimme,
die dunket si so grimme
daz si niht trawent genesen,
und lazent mich immer vri wesen.
swenne ich si fride laze han,
so lant ouch si mich gerne gan.>
sust quam er in daz selbe lant
do er ein groze stat vant,
und gie den leuten in ir gras.
do quam er des die wise was,
und wolde in uz getriben han.
als er dar zu begonde gan,
do kerte sich der esel dar
und lie sin kraft gar
mit grozer stimme klingen
und begunde so lute singen
daz er verzagt der man
und lobte got daz er entran
dem vil vreislichem tiere.
do lief er hin vil schiere
do er die glocgen snure vant,
die begonde er liuten zehant
ze sturme wol mit schalle.
do quamen die burger alle
und vragten in was im were.
do sagte er in daz mere,
daz wer ein vreislich tier kumen,
daz het im nach den lip genumen,
daz hete ein groze stimme
und wer dar zu so grimme
daz ez niht vlihen wolde,
als ein tier von rechte solde;
daz ezze im abe sin gras.
swer do baz geriten was
oder sneller waz zu fuze,
der kerte sin unmuze
an ein michel uz gahen.
da si den esel alrest sahen,
da gestunden die zagen;
die mannes herze wolden tragen,
si huben sich hin naher baz.
der uf einem guten rosse saz,
der reit auch naher ein teil.
do waz der esel harte geil,
daz schuf daz wunneklich gras
und ouch daz er geruwet was.
als er der rosse wart gewar,
do lief er lugende dar,
als noch ein geiler esel tut,
sin ruwe gab im vrien mut.
do si in so wite sahen ginen
und lautes loufen gegen in,
do wart in zu vlihen gach.
der esel lief in vaste nach.
swelch ros niht balde wolde tragen,
daz wart vil vaste durch slagen
zu beiden siten mit den sporn.
si heten alle wol gesworn
ez vrezze ros und man.
swer ouf einen boum entran
oder zitlich in die stat,
der douchte sich geluckes sat.
swa der weck waz enge,
do wart ein solche gedrenge
daz die swachen und die jungen
er treten und erdrungen
vil nach zu tode waren.
swer des mochte gevaren,
der vlohe uf einen grozen stein.
sumeliche fluhen heim.
swer sich dem esel so benam
daz er uf die burk mure quam
oder uf ein hus oben,
der begonde got loben.
da wurden die hersten
in die stat die aller ersten.
da besluzzen sie daz burgtor
und liezen die andern da vor
und enruchten niht waz den geschach.
do daz arme volk gesach
daz in der weck waz enzwei,
do wart ein so getan geschrei
da uzze von den armen
ez moechte got erbarmen.
si wanden beide jung und alt
ir tage weren gar gezalt,
ez waz ein verzagtes her.
do liefen si an die brust wer
in der stat vil schire
und warten dem tiere.
si wanden schouwen groeze not:
do tet er niemen den tot.
sin geberde douchte vreissam
untz er an daz burgtor quam
daz er der rosse niht me sach:
do het er aber sinen gemach
und waz ouch luens sat.
do si gesahen in der stat
daz er bi den leuten gie
und si doch ungebizzen lie,
do begonden si vil sere swern
daz enkunde in niemen erwern
sinen wolden ouch her uz gen
und wolden bi ir vreunden sten,
durch daz si mit in dolten
swaz si da liden solten.
die daz burgtor besluzzen e,
den tet die schande nu so wê
daz si des lougen begunden
so si vliziclichest chunden;
wan si daz laster müete.
swaz der esel nu gelute,
in enwolde niemen vliehen.
si begonden im zu ziehen
und geviengen den toren
bi der manen und bi den oren.
dar zu sprungen ir viere
uf sinen rucke schîre
und riten in in die stat hin.
da berieten sich under in
die burgere iesa zehant,
daz tier het in got gesant,
dem solden si ez genade sagen,
ez solt ir aller secke tragen
zu der müele spat und fru,
da wer ez wol geschaffen zû.
do waz untz an sinen tot
gezehenvaltiget sin not.
sust gefur der arme recke:
daz er eines mannes secke
da heim in sinem lande truck,
der eren douchte in niht genuck:
do gelanck im sust an siner vart
daz er mangez mannes esel wart.
da mane ich tumbe leute bi:
swer da heim ein tore si,
dern hebe sich niht in vremde lant.
da sine mage sint bekant,
da helt man in dester baz;
sonen weiz dort niemen umbe waz
im schoenen in vremden landen.
des wirt da siner schanden
so ungefugeliche vil
daz ez im were ein kindes spil
were er da heime gewesen.
swer ane witze wil genesen,
der wer dristunt als wol
in einem vinsterm hol,
so daz er sin torheit
zu schowen in daz lant treit.
er were baz ein toter man
der niht wan schande erwerben kan.