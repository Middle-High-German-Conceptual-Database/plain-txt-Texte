zwene spilær huben groziu spil.
bi den sazen ander liute vil.
di warten in beiden,
unz si sich begunden scheiden.
do sprach ein islich man
zu dem, der da gwan,
er solte sinen gwin
billichen teilen mit in.
er sprach:< warumbe tæt ich daz?
swer sitzen wil, da ich da saz,
swaz der mac gwinnen,
daz trage er mit im hinnen!
ich wil ane widerstreben
von den wrfeln und von dem bret gebn.>
daz gab er und gab niht me.
ez tæt in wol ode we,
swaz er gutes gwan,
daz truge er frolichen dan.
daz ist zwein leben glich
- beidiu geistlich und werltlich.
die sich der werlt hant abe getan
und wellent geistlich leben han,
die glichent den spilæren;
die spilent ouch des gwæren.
ir spil ist ein vil rehtez spil;
ez giltet me danne vil.
da spilt diu wisheit und der sin;
swer da gwinnet, daz ist gwin.
nu ger ouch wir des alle,
daz uns da teil gevalle.
wir sin an sunden stæte
und wellen ir guttæte
geniezen, daz ouch wir genesen.
daz mach wol dern glich wesen,
die die spilære spiln sahen
und wolden des lon enpfahen.
als in zeiungist da geschach,
do si der spilær uber sach
und niemens willen da tet,
wand die wrfel lihen und daz bret,
also mage ez uns vil wol ergan,
so wir an gotes gerihte sten
bi den geistlichen liuten,
und si got beginnet triuten
und git in den hundertvaltigen lon.
die gnade und des segens ton,
den got da sprichet uber sie,
den enpfahent niht wan die,
die in hie vil getriwe sint;
die werdent mit in gotes kint.
ir getriwen vogete sint genesen,
unde die, der daz gut ist gewesen,
da mit si ir sele hant ernert,
den wirt ouch gotes lon beschert.
die geniezzen danne also die,
die der spilær des geniezen lie,
daz er mit ir geziuge gwan.
die ane gabe schieden von dan,
den ergienc ez, als ez dem erget,
dem elliu guete widerstet,
der geistliche liute nidet
und daz unsanfte lidet,
daz man im deheiner gute giht.
er giht in anders nimmer niht,
wan daz er ubel von in saget
und ir vil selten gedaget
mit spotte und mit schelten.
mugen si sin niht engelten,
so zeiget er doch den bosen muot,
daz er sin ere und sin guot
verliesen sehe gerne.
dem geschiht ouch des zenberne,
daz im ir gwin niht enfrumt,
so got an sin gerihte chumt.
swie guot die guten danne wesen,
swie si an urteil genesen,
daz hilfet die vil chleine,
die ungetriu und unreine
und ane barmunge sint.
die werdent da des fluches chint.
swer wider got habe getan,
der sol sich nimmer verlan
siner buzze und siner riwe
uf geistlicher lute triwe.
swer dise werlt hat begeben
umbe daz ewige leben,
der tet ez durch sich einen.
man vindet der deheinen,
derz durch ander liute tuo.
des griffe islicher selbe zuo
und suche gotes hulde
umbe sin selbes schulde!
der guten liute ist vil gewesen,
die an der sele sint genesen
- die umbe alle menschen baten
und daz mit flizze taten.
swie irgeben zehimel gie,
so genasen niwan die,
die selbe rehte wrben;
die andern, die verdurben.
dar uf sich niemen unslehte!
er muz selbe wesen rehte,
der hincehimel wil bechomen.
moht uns diu guttæte gefromen
unser selber guttat,
die islich geistlich mensch begat,
wes furhte wir danne gotes zorn?
sone wrde nieman verlorn.
si bittent tac und naht
mit gutem willen ubermaht
umbe alle, die got ie geschuof.
der grozze, lange, stæte ruof
wirt niwan uber die vernomen,
die unz an ir ende sint chomen
mit buze und mit riwe;
die hilfet der muniche triwe.
swelch mensch unrehte lebet
und immer wider got strebet
und ane riwe ververt,
des sele ist immer unernert
von munchen und von pfaffen.
er muz ez also schaffen,
den ir gebet iht helfen sol,
daz er selbe reht und wol
beidiu gloube und tuo;
da hilfet ir gebet zuo.