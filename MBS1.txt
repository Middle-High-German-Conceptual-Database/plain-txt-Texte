wiltu machen ein gute selczen uon wein trawben vnd uon sauren
oeppfeln, so stoß es zui samen vnd misch es mit wein oder
mit essig vnd trück das safft dar aus. die selßen ist
zu saftigen praten guot vnd zu hunnern vnd zu vischen und haysset
in welche agrest.
wiltu machen ein güte selczen uon aschlach, so reib in mit
salcz und missch in mit wein oder mit essig vnd truckt das safft
dar auß. die selsen ist guot zuo rindrin
praten.
wiltu machen ein gut maysche selcz, so nym peterlein vnd pfeffer
krawt vnd salway vnd iung piessen pleter vnd hack das gar klain
vnder ein ander. vnd an dem morgen fru, so fach den taw auff ein
tuoch vnd
leg das krawt dar ein vnd tuo es denn in ein
muoltern vnd secz es an dye sunnen; so uerleusset es den taw. vnd
la eß trucken werden als ein gestüpp vnd tuo eß denn in ein
plater. vnd wan du wilt in dem iar so gegen der schrat elsen mit
der selchen so necz es ab mit wein oder mit essig als ein ander
selßen.
wiltu machen ein guot latwerg von weichseln, so tuo sie jn ein
hafen und secz in auff ein guot gluot und geuß nit dar an.
vnd wen eß seydent wirt, so laß eß kalt werden
vnd streich es durch ein duoch vnd tuo es in ein kessel vnd secz
es auff einen trifuß. vnd tuo ein guot gluot dar vnder vnd
las es syeden piß, es dick wirt. und tuo den dar ein honig
und geribens prot und wrcz es wol und rür es, piß es
dick wirt et sufficit.