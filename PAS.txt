christ, heiliger erloesære,
durch die guote, diu an dir wære,
do du zuo der marter ginge
und die vollechlichen enphienge,
vor dem slahenden engel behiuot mich
durch allez daz slahen, daz in dich
mit schar pesemen geschach,
do man dich die marter liden sach!
din hæilige funf wunden,
die sin mir ze allen stunden
ein ewich sælde unt ein heil!
din heilicheit zefure miniu meil!
din heiliger lichnam unt din bluot,
diu sin mir fur allez ubel guot!
die zæher, die du wæintest
an dem cruce, do uns ræintest,
die sin immer min vroude!
herre got, an diner pschoude,
der ewige vride si mir min not,
daz lebende leben si mir din tot!
ze der helle vart habe mir benomen,
daz ich dar immer muzze chomen!
die verherten, die du hast erlost,
ir trost si min immer trost!
gib mir durch din urstende
ein so christenlichez ende,
daz ich unschamelich erste
und fur dich froliche ge!