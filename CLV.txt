hie geit an eyne vurede in dat boichelgyn
van vns heren jhesu christi
mynnenclichen lyden.
elegit suspendium anima mea et mortem ossa mea. it geschach zo eynre
zyt dat eyn gelert man predigers ordens dat lyden christi in sin hertze nam
mit andacht mit begerungen vnd mit ernste, vnd bat dat vederliche hertze
dat he in dar zo gewirdigde, dat he wurde eyn gewaire medelyder sins
eyngeborenen soens vnd zo eme an sin cruce genegelt wurde, so wie wee
eme auch hie van geschegen mochte. darna vugte got dat eme dese schryft
die herna steit van
der pynen vnses heren wart geantwort, die gar
eygentlich alle die erbermeliche wise vffenbairet die christus hatte in
synre steruender noit; vnd dat was eme vil lustlich zo lesen vnd zo
betrachten, uff dat eme syne lydende dage da van die lichter wurden vnd
syne moeliche iair. vnd so wie dat sy, dat sin vil in dem ewangelio neit in
ste, doch in der wisen als he van eme ernuwet vnd gerechtet vnd geordent
ist, so in ist neit da dan dat gar mynnenclich ist vnd dat weder die heilige
schryft neit in ist, vnd dat wal geoefften menschen an betrachtungen synre
martelen gar geloufflich ist. die vier ewangelisten schryuent dan aff
kurtzelich vnd alleyne dat dat da noitdorfftich was, vnd liessen dat ander
blyuen; vnd dat was gar zemelich in den dagen, do man den gecrucigten
christum kme wulde hoiren nennen. auer nu ist syn gotliche ere wal
vurgebrochen, beyde vffenbairlich in der cristenheit vnd in manichen
mynnenden hertzen, vnd darum in ist is neit
vnzemelich dat he auch
sin menschelich lyden noch eygentlicher synen vsserwelten frunden wulde
vffenbairen. der sich dar an stoisset, der clage syne eygen blintheit, want
den siechen augen ist is vnledelich den schoenen dach an zo sehen.
he hiesch is synen wal erarnende spegele, dar vmb das eme sin
vurganck fuyr was worden. do it eme zo verstaen wart vnd in duchte dat
is so reitzelich were zo andacht, do hette he is gerne allen mynnenden
hertzen gemeynsamet. vnd dan aff wart vil groisses lydens vff in
vallende.
do he in desem lyden was, do geschach auch dat he vff dem wege siech
wart bis an den doit, dat eme wenich ieman dat leuen gehiesse. vnd do he
vil ellendenclich gelach eyns nachtes vnd van groissen noeden der suchten
neit in mochte slaiffen, vnd dar zo lach van allen menschen vnbehulffen,
do wart he mit gode eyn lieffliche rechenunge her vurnemende vnd sprach
also:< ach gerechte got, wie kans du so wal mit der vnmaissen,
da du
wilt dat du myne crancke nature so gar ouerladen hais mit so bitterem
lyden vnd myn hertze verwundet hais mit versmaheit, wanne wilt du an
mir vff hoiren, mylde vader, ouwe wanne duncket is dich genoich?> vnd
nam in synen moit den engestelichen angeste den christus leit vff dem
berge do syne menscheliche nature mit eyme vereynigen willen zo lyden
dem lyden gerne intwichen were, vnd wie he in der grymmer noit wart den
bloedigen sweis so genoichsamlich swytzende, als auch herna an desem
boichelgyn steit geschreuen, vnd sleich also siech mit betrachtungen hyn zo
christum vff den berch an die stat da he gegenwortich kneede. vnd der
selue broder nam syne hant vnd lies sy christum ouer syn treyffende
bloedich angesichte gaen vnd ouer alle synen bloedigen swytzenden lyff,
vnd hoyff die hant an sich vnd bestreich synen siechen steruenden lyff
mit desem hitzigen vffrechtenden gotlichen blode, vnd sprach mit begerden
syns hertzen:
< ach here, ist dit eyn wairheit dat dynre steruender noit
so vil was als hie geschreuen ist, des laisse mich geneyssen an deser
lydender stunden; vnd ist is dyn wille vnd din loff, so mache mich gesont
mit deser saluen dyns reynen hytzigen blodes vnd laisse mich geneissen
dat ich durch deser wairheit willen so vil haen erleden.> vnd intfur eme
eyn alsulch worte vnd sprach:< here, geneissen ich, zohantz so wil ich din
grois lyden dir vnd dyme hemelschen vader zo eren gerne richten vnd zo
liechte brengen. ist auer dat ich neit balde geneissen, so wil ich it aenallen
zwyuel in eyn vuyr werffen.> in deser begerden krouch he van dem bette
aff vff den stoel der vur dem bette stoent, want he was ellendich vnd in
hatte nyeman der in hube ader lechte, vnd sas also da, want he in mochte
van dem geswere dat he hatte neit gelygen. vnd do he also ellendich sas,
do was eme vur in eyme gesichte wie eyne groisse menige des hemelschen
gesyndes queme eme zo
troiste vnd vienge an zo syngen eynen
hemelschen reyen, eyn ouernaturlich gotlich gesenge, vnd dat erclanck also
soisselich in synen oren, dat alle syne nature verwandelt wart. vnd do sy
also vroelich sungen vnd deser broder also trurlich sas, do gienck eyn
jungelynck zo eme vnd sprach gar gutlich:< warum swyges du, warum in
synges du auch neit mit vns? du kans doch wal den hemels sanck?> do
antworte eme der broeder in eynre beseufticheit syns hertzen vnd sprach:
< ach, in syhes du neit wie we mir ist? wa gevreuwede sich ie eynich
steruende hertze? sal ich syngen, ich syngen den leyden iamersanck.
gesanck ich ie froelich, dat hait nu eyn ende, want ich warten nu der
stunden myns endes.> do sprach der jungelinck gar froelich also:< viriliter
age! gehalt dich wal, sys vroelich, dir in wirret neit. du wirdes noch
sulchen sanck doende, dan aff got in der ewicheit wirt geloeft vnd manich
lydende mensche getroist.> in den worden do
flussen eme die augen
vnd begunde weynen, vnd vff der stunden do brach die vnreynicheit van
eme vnd wart eme vff der stat bas. dar na mit eynre danckberheit syns
hertzen gaff he dit zo lesen den menschen die sin intfencklich waren, na
dem dat it got an eme geordent hatte.
hie begynnet die passie
vns lieuen heren ihesu christi.
eyn mensche was eyns mails vur metten in syme gebede na irre
gewaenheit als irre andacht was, dat sy gewoenlich gerne wachte vur
metten so wanne die crystenheit sleiffet. nu begerde sy dat ir dat lyden
christi vns heren gruntlich zo hertzen gienge vnd arbeite sich darna mit vil
begerden. nu gedechte sy an syn komen in menscheliche nature, nu an
manche wunnencliche doegende die he dem menschen gedaen hatte, nu
an syn demoedich lyden dat he vmb syne doegent geleden hait, vnd
gedechte hyn vnd her, so wat sy vant dat ir begerde reitzen solde zo
christus lyden.
dat in wolde ir neit wal zo handen gaen na irre
begerden. do lies sy dan aff, doch mit bedroyffenysse irs hertzen vnd
wulde sich an ir gebet haen gelecht. do wart ir zo gesprochen van gode:
< wiltu alle dat lyden christi sehen vnd hoiren vnd eyn deil bevynden, so
wal her! du salt it allet sament sehen vnd hoiren, want dat is begerlichen
dem hemelschen vader dat man syns kindes lyden bevyndet vnd
bekennet.> also wart sy gevoirt an die stat, da christus mit synen jungeren
an sin gebet wulde gaen, vnd sach in van den jungeren gaen eynen
gueden wech, vnd neygde sich neder vff syne knee vnd sprach mit worten.
zo metten zyt.
< o vader, mich geit an anxt vnd noit, mach it sin, so nym sy van mir,
doch werde din wille.> vnd bete eyne lange wile darna. der worte in hoirte
sy neit, sy hoirte auer wal die stymme. do stunt he vff vnd gienge zo synen
jongeren in der wysen als eyn mensche der vrdrussich ist syns
selues,
vnd vant sy slaiffende vnd weckde sy vnd sprach:< ouwach, slaiffet ir?
angest vnd noit heuet sich an des menschen kynde. wachet vnd bedet dat
uch der duuel iet bekore.> vnd he gienge auer weder an sin gebet vurbas
dan vur vnd merete sich sin angest mer dan vur vnd kneede auer neder
vnd sprach mit eynre groisser stymmen:< vader sich an dyns kyndes noit;
mach it sin so nym sy van mir, doch werde dyn wille vnd neit der myn.>
do bete he auer vnd wart dat gebet langer dan vur mit luder stymmen die
sy hoirte, doch in mirckte sy der worte neit. do stunt he auer vff vnd
gienck zo synen jungeren. do rieff eme des dodes vorte, vnd wulde sich
haen etzwat ergetzet mit synen iongeren des lydens, dat he doch wal wiste
dat he it lyden moiste. vnd vant sy auer slaiffende. do wart he bedroeuet
van ouerigem lyden dat in inwendich drengde, vnd weckde sy hertlichen
vnd sprach:< ouwach, slaiffet ir? steyt vff vnd bedet want he necket der
mich da hyn
gift. o peter, sleiffes du auch? du spreches doch, du
wuldes mit mir in den doit gaen. wachet vnd bedet, dat uch der duuel icht
in ouerwynne. wisset, uch wirt angeste vnd noit angaen in deser nacht,
want der hirte wirt geslagen vnd werdent die schaiffe zo spreit.> vnd kerde
sich do zo sente peter vnd sprach:< ich saen dir, peter, so du weder
kummes, so saltu sy weder samenen vnd stercken.> do mirckde sy dat he
dese worte sprach zo sente peter eme zo eyme troiste, want he wiste dat he
leit hatte vmb syne traicheit vnd vmb synen slaiffe. vnd gienck auer weder
an sin gebet vil verrer dan vur an eynen berch. vnd wart syne stymme also
grois, dat he eynen groissen royff vss lies van vngestumer lydungen die
alle syne nature vmbuangen hatte vnd durchdrungen vnd sprach:< vader,
sich an dat enxtliche lyden dyns soens; mach it syn, ader weist du in dynre
wysheit eynen anderen wech, den lais vur gaen, dat ich gelediget werde
des schentelichen dodes. du weist wal myn
vleisch is kranck, vnd
myn geist is bereit dynen willen zo vollenbrengen.> do he also gesprochen
hatte, do durchgienge des dodes angeste alle syne nature vnd dat erzounte
he an synre geberden, want he warff sich seluer mit groisser
vngestumicheit vff die erde vnd wart roiffende vnd murmelende vnd
grysgrammende vnd van ynnigem hertzen weynende vnd sprach:< o
getruwe mylde vader, neit in sich an dyns kyndes noit dan an dynen
ewigen willen, der sal vur gaen.> vnd in dem seluen do was eme
gegenwortich alle die angeste vnd pyne die he lyden solde van worten
ader van wercken, als off he sy yntzunt lede, vnd hoiff sich eyn doeuende
we in aller synre naturen, vnd streckde sich in crucis wyse vff die erde. dat
dreyff he also lange als dat man wal die seuen salme hette gesprochen, vnd
was syne geberde also enxstelich, dat sy mir sade dat it guet was dat it die
jungeren neit in sagen noch in hoirten,< dat
vleisch is kranck, vnd
myn geist is bereit dynen willen zo vollenbrengen.> do he also gesprochen
hatte, do durchgienge des dodes angeste alle syne nature vnd dat erzounte
he an synre geberden, want he warff sich seluer mit groisser
vngestumicheit vff die erde vnd wart roiffende vnd murmelende vnd
grysgrammende vnd van ynnigem hertzen weynende vnd sprach:< o
getruwe mylde vader, neit in sich an dyns kyndes noit dan an dynen
ewigen willen, der sal vur gaen.> vnd in dem seluen do was eme
gegenwortich alle die angeste vnd pyne die he lyden solde van worten
ader van wercken, als off he sy yntzunt lede, vnd hoiff sich eyn doeuende
we in aller synre naturen, vnd streckde sich in crucis wyse vff die erde. dat
dreyff he also lange als dat man wal die seuen salme hette gesprochen, vnd
was syne geberde also enxstelich, dat sy mir sade dat it guet was dat it die
jungeren neit in sagen noch in hoirten, dat
vaders, vnd salt alle sere heilen vnd salt versoenen
menscheliche kunne.< ganck vnverzaget, die craft dyns vaders ist dyn
vnderstant vnd intheldet dich.> in dem seluen nu rechte sich christus vff
van der erden in sulchem iubilo als eyn mensche der van dem dode
erstanden ist, vnd mit begerden stunt he uff. do sach sy dat angesichte
christi, dat dat mit groissen blodes troppen beronnen was vnd yntzunt
flous, vnd dat sin gewant bludes also vol was worden dat it neit me intfaen
in mochte, vnd dat it vff die erde flous vnd droifde. also stunt christus vff
mit gotlicher craft vnd gienge auer zo synen jongeren vnd vant sy auer
slaiffende vnd sprach zo in mit eynre barmhertziger myldicheit:< ouwe ir
tregen vnd ir crancken an uch seluer, slaiffet ir auer? steet vff, it is genoich
geslaiffen, he is hie, erwecket vre gemoede vnd intfeit eyne gotliche craft, it
geit uch an den strit vnd mir an die noit.> bynnen
des quam judas mit
eynre duuelscher craft vnd gedursticheit vnd trat intgeen christum vnd
bout eme synen armen zo eyme vmvangen, vnd synen mont zo eyme
kusse. vnd van der beroerunge, dat iudas berurte christum, do intweiche
eme der duuel vnd he wart inthalden van gode vnd van dem duuel vnd
wart also cranck dat he neder wulde sin gesturtz. do sprach christus zo
eme:< vrunt den he viant bekante, warum bistu comen? du giffs mir eyn
zeichen der vruntschaff vnd du weist wal dat du nye frunt in wurdes, vnd
doch vil fruntschaff hais intfangen.> dat dede iudas also we als der strick
syns dodes, vnd gienge van eme. vnd christus keirde sich zo den die mit
iudas quamen; dat was dat aller boiste vulck dat vff ertrich einich was: sy
waren besessen mit nün dufelen die lucefers neisten gesellen waren, vnd
der was vil, vnd also manich vndoegende irre iecklicher begeynck an
christo, also manche düüel
was by in, die sy dreuen vnd reytzten
ouer christum mit doeuender wudender grymmicheit. also quamen sy
doeuende vnd wuedende vnd royffende gen dem soissen sanften lamme
christum. do sprach he zo in mit eynre milder sanfter stymmen:< wen
suchet ir?> do reiffen sy mit eynre luder stymmen:< wir suchen jhesum
nazarenum.> do sprach he zo in:< ich bynt.> dat wort nam den duuelen
vnd den luden alle ir craft, dat sy craftlois neder fielen vff die erde vnd
lagen als sy doit weren. do erquickde sy der vader van hemelrich, der
christus doit wulde durch des menschen loysunge, vnd lies den duuelen ir
craft weder, vnd rechten die duuel die menschen vff vnd giengen noch mit
groisser vngestumicheit weder zo christus. he sprach auer:< wen soichet
ir?> sy spraichen auer:< wir soichen jhesum nazarenum.> do sprach he
auer:< ich bynt.> do vielen sy auer neder. also quamen sy weder vff als
vur vnd quamen zo christum. der vragde sy auer:< wen soichet ir?> do
spraichen sy auer:< jhesum nazerenum.> do sprach he:< ich haen it
uch doch ee gesait dat ich it byn. sint ir mich soichet, so laisset die
anderen alle gaen vnd nemet mich vnd doet mit mir alle wat ir willet.>
van desen worten christi viel ir van gode in: so wer geistelichen christum
wil soichen, der sal alle dynck vur laissen gaen, so vyndet he christum vnd
duet mit eme wat he wil. also gryffen sy christum an mit doeuender
wudender vngestumer duuelscher geberden: eme viele eynre in dat hair,
der ander in die cleyder, der dritte in den bart. dese dru waren an eme also
vul hende, dat numme an eme gehangen in mochte. vnd do der irste die
hant an in lechte, do wart christo benomen van gode dem vader alle die
helffe die he van genaden ader van naturen hatte, vnd wart gelaissen aen
alle helffe vnd aen allen troist, dat doch nye menschen versait in wart in
synen noeden. also wart christus hin gezogen mit vngestummer wilder
doeuender wuedender vnzucht, mit starcken slegen, mit gewapenden
vusten vnd henden vff den nacken vnd tusschen die schulderen vnd ouer
den rucke vnd vff dat houft vnd an die wangen vnd vur die kele vnd vur
die bruste mit wilder vnzucht, mit doeuender geberden, mit stercken
slegen, wa sy in treffen mochten an alle syme lyue mit sulchem grymme,
als off in eyn eicklich slach solde haen gedoet. sy roufften eme dat hair van
dem houffde, dat die locke des hairs vff der erden lagen zo strouwet, eynre
zouch in hyn mit dem hair, der ander zouch in her weder mit dem barde,
eynre zouch in mit den oren als he eyn aff ader eyn doir were. sÿ wurffen
eme ir seile an synen hals vnd bunden eme syne hende mit eyme seile ouer
eyn ander. eynre zouch in mit dem seile vnd slengerde in dort hyn, he
mochte in haen erwurget, der ander zouch in her weder mit dem seile vmb
die hende, als off he eme die
armen wulde vss ziehen, eyn ander
zouch in mit dem haire weder, eyn ander begreyffe in mit dem bairde, vnd
gebeirden mit eme als die eynen hunt wil wurgen. etzelichen giengen
hynden vnd namen den louff vur sich vnd an dem louffe steissen sy in mit
iren voissen an syne voisse, an syne beyne vnd an synen rucke, dathe vff
die erde struchelde. vnd ee he vollen vur sich geviele, so zuckten in die
anderen weder mit dem haire, dat he hynder sich struchelde. vnd ee dan
he vollen hinder sich geviele, so zuckten in die anderen weder zo ietweder
syten, der eyne mit dem haire, der ander mit dem barde. also sleifften sy
in den berch aff: eynre zouch in mit dem hare, der ander mit den
cleyderen, die anderen mit den seilen. sy wurffen in dicke vnder sich vnd
sprungen vff in mit wilder doeuender geberden vnd mit vngestumen
vnseden vnd rieffen vnd doeueden, als off sy eynen wolff vnder henden
hetten.
also brachten sy in zo der portzen der stede, dat he nye eynen
rechten trit mit synen voissen gedede, dan sleiffen vnd kechen, bis sy in
brechten in annas huys.
do zoegen sy eme syne kleyder vss vnd daden eme stricke an syne
hende vnd zoegen in also nackent mit den stricken vmb eyne mermelen
steynen groisse suyl vnd flochten in also vaste an die sule, dat man
tusschen synen licham vnd der sule eynen halm neit in mochte haen
gestoissen. die stricke an den henden die drungen dat vleisch vnd dat bloit
also sere, dat man dat fleisch vnd dat bloit sach vff swellen ouer die stricke,
vnd dat bloit wulde zo den nailen der vinger vss sin gedrungen, vnd
wurden die hende vnd die vinger vnd die nele swartz van dem blode als sy
zo murselt weren. sy giengen van eme vnd aissen vnd druncken vnd
liessen christum alleyne an der suyle gebunden als eynen ellenden
vngetroisten
merteler staen. do quam ie eynre na dem anderen vnd
pinigeten in. etzelichen brachten birnende eyerschalen vnd druckten eme
die an maniche stat syns lyues vnd syns antzlitze, dat he rieffe mit luder
stymmen, vnd als schier sy die eyerschalen van der huyt daden, so hatte
sich die hut erhauen mit groissen blateren. etzelichen sprungen vff mit
wilder vnzuchte vnd spuwen eme vnder sin antzlitz. also verdaden sy alle
die nacht mit wilder doeuender vnzuchte, vnd mit grymmer vnsichter
geberden vnd mit schemelicher vnzuchte: wat ir duuelsche hertzen
erdachten, dat vollenbrachten sy an eme mit wysen vnd mit wercken. sy
handelden in also schentliche vnd also schemelich, dat it nummer zo
grunde gevffenbairt wirt bis an den iungesten dach: so wirt von den boisen
gevffenbairt ir boise meynunge vnd ir ouel wercke die sy an christum
begiengen, vnd dat wirt den gueden eyne ere vnd eyn loff dem
vader,
dat christus also vil durch sy geleden hait van den boisen.
zo laudes.'.
e dan der dach vff gienge, do namen sy in van der sule vnd daden
eme sin gewant weder an vnd voirten in mit manichen grymmen slegen
vnd stoissen vnd roiffende mit wilder doeuender geberden in cayphas
huse. wie schemelich vnd schentelich sy mit eme uff der straissen vnd in
dem huse reden, dat in kan nyeman mit worten vurbrengen. sy vurten in
vur cayphas mit manicher valscher loegen. sy sprachen, he were eyn
verkerer der werelt vnd eyn luegener vnd eyn affbrecher des güedes vnd
were eyn vnkuyscher vnd were eyn vrais vnd eyn drencker vnd were eyn
verderuer des vulcks vnd eyn zostoirrer der gesetze in der ee, vnd he
neme sich an he were got. vnd alle die vndoegenden die sy vff in gereden
mochten, die daden sy. do sprach caiphas zo eme:< bistu godes son, dat
sage mir.> do sprach he:< du spriches is; also ist is.> do kerde sich
caiphas zo dem volcke vnd sprach:< wat bedurffen mir me gezuchenysse?
he hait seluer vergehit vnd hait gode an syne ere gesprochen; he is werlich
schuldich des dodes, vnd eyns lesterlichen dodes.> vnd zo reis sin gewant
vnd mit dem brach he alle die genade die he van christo vnd van syme
hemelschen vader vmmer solde intphaen.
die pryme
also namen sy in vnd voirten in zo pilato, dat sy allet dat
zweyueldich vff in beweren wolden, als sy vur gereit hatten. dat caiphas
also gereit hatte weder christum, des vreude sich ir vergiftige hertze vnd
gemoede. also namen sy den verwonten christum, den sy alle die nacht
mit alle den vnselden die sy erzugen mochten, gepiniget hatten, vnd
bunden eme auer syne hende zo samen, vnd vurten dat sanftmoedige lam
als eynen schuldigen boisen dieff der alle boisheit begangen hait. also
waren ir vergifftige hertzen geen eme gerechtet mit alle den pinlichen
worten vnd wercken als sy eme da vur hatten
gedaen. vnd do sy in
pilato brachten, do luten sy vnd rieffen so duuelsche, als off sy brachten
eynen verdoemden alle der werelt; vnd hette pilatus den rait vur neit
gewist vnd gedreuen, he hette gewenet dat man in wolde haen intsat van
alle synre eren; vnd also vngewoenlich was ir stymme vnd ir roiffen, want
he it do wal wiste vnd it allet sament halff dryuen vff christus steruen. do
quam he als eyn sanftmoediger here vnd bewiste eyn velsche gelissenheit
vnd sprach:< wat hait deser mensche gedaen?> als off he vur neit dar aff
in hette gewiste. do saden sy yme grois vbel van christo vnd saden eme
wie sy van cayphas weren gescheiden vnd wie he van eme geret hatte vnd
wie he eyn vbeldedich mensche were, vnd dat hette caiphas van syme
monde gehoirt. des was pilatus vroe vnd nam ihesum alleyne vnd sprach
zo eme:< wer bistu? wat haistu gedaen?> do sweich christus vnd in wolde
eme neit antworten, want
he wiste wal dat is eme vur allet gesait was,
wer he were, beide van christus vrunden vnd vianden. do sprach pilatus
zo christus gar schelcklichen:< warum swyges du vnd in antwortes du mir
neit? weistu neit dat ich gewalt haen ouer dich?> do sprach christus:< ich
weis wal dat du keyne gewalt hettes ouer mich, in were sy dir neit gegeuen
van myme vader.> do sprach pilatus:< also bistu godes son? also hauen
mir die gesait die dich mir hauen bracht, dat caiphas dat van dir haue
gehoirt vnd dich haue verordelt zo dem dode. bistu godes son? dat sage
mir!> do sweich christus. do sprach auer pilatus:< warum swygestu,
warum in sages du mir neit die wairheit?> do sprach christus:< sagen ich it
dir, so in gelouues du mir neit, vragen ich dich, so in antwortes du mir neit,
vnd da van hant die gesondiget me dan du die mich dir hant gegeuen.>
darum sprach christus do zo pilato, want he bekante
wal dat he
intfencklich were gewest der genaden, off he die hoffart vnd ydel worte
neit in hette gehait. auer dat getruwe worte christi in vurvienck neit an
pilato. he sprach auer van eyme houertigen gemoede:< so hoiren ich wal,
so bistu godes son.> do sprach christus:< du spriches it vnd ich bin it.> do
sprach auer pilatus:< wat haistu gedaen, dat din vulck so gram ouer dich
ist?> do sweich christus vnd in wulde eme neit antworten. do nam in
pilatus vnd gienge zo dem vulcke vnd sprach:< wat hait deser mensche
gedaen? ich in vynden keyne sache des dodes an eme.> do rieffen sy alle
vnd luten als vnsynnige doeuende lude vnd spraichen:< he hait alle die
werelt in bewegunge bracht vnd wil die ee zo stoiren vnd prediget eyne
andere ee, vnd spricht he sy got.> do nam pilatus christus vnd vurte in
weder in vnd sprach zo eme:< nu hoires du wal wie din vulck ouer dich
gedaen hait.> christus sweich vnd in
wulde eme neit antworten. do
wart pilatus zo rade mit synen rytteren, wie he sich versunen wulde mit
herodes, want he hatte gehoirt sagen dat herodes christum gerne gesehen
hette; auch vorte pilatus herodes, want he groisser here was dan he vnd
gedechte dat sin zorn dar aue geen eme gestillet wurde, vnd sante eme
christum den süner alle der werelt. vnd do in herodes gesach, do wart sin
hertze ervreuwet, want he in hatte in nyeme gesehen vnd vil wunders van
eme gehoirt sagen; vnd dat was ouch die irste vnd die leste vreude die eme
van gode vnd van christo vmmer weder varen solde, want he intfeynge in
vroelichen vnd lies in schemelichen. he intfeynck in neit als eynen heren
der he doch was; he intfeynck in als eynen zouuerer van dem he
wunderliche dinge wulde hauen gehoirt. vnd nam christum vnd vürte in
heymelichen in eyne kamer vnd bat in dat he eyn zeichen vur eme dede,
vnd geloefde eme darum
vil guedes. do sweich christus vnd dede als
he neit in kunde. do vurte in herodes weder zo synen ritteren vnd sprach:
< he in wil mir eyn wort neit antworten.> sy vragden in wannen he were
ader wer he were. christus sweich. herodes sprach:< in bistu neit der
durch des willen myn vader die kynder alle doite, vnd den die conynge
van orienten suchten zo eren vnd van dem alle jutsche vulck ire ere
verliesen sulde? bistu it, sage it mir: ich wil dich eren vnd wil dich
ergetzen aller der smaicheit die myn vader dir vnd alle dyme vulcke hait
gedaen.> do sweich christus vnd in wulde eme eyn wort neit antworten.
dat versmede herodes, want he wulde eyn here sin vnd sprach zo synen
rytteren:< nemet hyn den doir.> vnd hiesch in voiren in sin palais, vnd
hiesch eme eynen wyssen mantel an doen, vnd eynen stroen schappele vff
setzen vnd sprach:< vüeret in weder zo pilato, he hait gedaen dat he
mochte; he waende mir
eynen wisen man senden, vnd hait mir eynen
doir gesant.> vnd sprach zo christus vyanden:< wat wilt ir desem
menschen angewynnen? he ist eyn doir, laist in gaen.> herodes hielde den
vur eynen doir des doir he was. vnd schickde eynen boeden mit christo zo
pilato vnd sprach, wat eme der doir solde, he in wulde nye wort mit eme
gereden, he in vunde neit darum he eme lieff ader leit sulde doen. do
namen in auer dat vulck van herodes mit groissen duuelschen vnseden
vnd mit groisser vngestumer pynen als auch vur vnd vurten in weder zo
pilato, vnd hetten sy gedorst vur den ritteren, sy hetten in mit iren zenden
zo ryssen, want sy verdrous des weges mit erne zo gaen hyn vnd her, vnd
hatten auch vorte dat he gelediget wurde van dem dode, des leuen sy neit
in wulden, vnd handelden in vil ouel vff dem wege mit vloichen, mit
slaen, mit stoissen, mit roiffen vnd mit manichen ydawysen die sy eme
daden. also brachten sy in weder
zo pilato, vnd rieffen zo eme mit
vngestumen hertzen vnd worten:< wie lange leisses du vns yrre gaen mit
desem menschen? warum in dues du neit schier dat du doen salt?> do nam
pilatus christum vnd sprach auer zo eme:< waiffen, wat haistu gedaen
dyme vulcke, dat sy so ergrymmet sint ouer dich?> do sprach christus:
< ich haen in vil guedes gedaen, ich haen in ir blynden sehende gemacht
vnd ir dauuen hoirende vnd ir lamen vffgerechtet vnd ir vssetzigen
gereiniget vnd ir doden leuendich gemacht; ich geswigen alle des gutz dat
ich in ie haen gedaen vur mynre geburte.> do sprach pilatus:< wes
nymmestu dich an dat in gudes geschiet is vur dynre geburte? dat dede in
got; auer du spriches, du sist got.> in der reden do sweich christus. do
sprach pilatus:< bistu got, dat sage mir?> do sprach christus:< ich sagen
dir, ich werden sitzende zo gerechte an godes stat ouer menschelich kunne,
vnd wee allen den die mich dir geantwort hant.> do
mirckde pilatus
dat dat wee ouer in neit insulde gaen vnd lies in staen vnd gienge zo dem
vulcke vnd sprach:< ich in vynden keyne sachen des dodes ouer desen
menschen.> vnd sade in allet dat christus mit eme geredet hatte, wat he in
zo guede gedaen hatte. do rieffen sy mit duuelschen vnseden vnd
spraichen:< he is eyn zouuerer, he hait mit zouuer alle syne wercke gedaen
vnd ist eyn loegener vnd eyn affbrechere des guedes vnd eyn zo stoirer der
gesetze in der ee vnd redet weder den keyser vnd verbudet eme synen
zyns; vnd he hait weder got geredet vnd spricht he sy got vnd wil den
tempel zo brechen vnd in dryn dagen wedermachen. he ist mit dem duuel
besessen vnd mit dem duet he wat he duet; were he neit eyn schedelich
mensche, wir in hetten in dir neit bracht.> do gienck pilatus weder zo
christo vnd sade eme allet dat sy geredet hatten. do sweich christus vnd in
gaff eme nye antworte.
do nam he in auer vnd vurte in weder zo dem
vulcke vnd sprach zo in:< wat geit mich des an?> do spraichen sy weder
mit grymmicheit irs hertzen:< dat geit dich an alle vnrechte zo rechten; he
ist eyn vngerechter mensche, darum haen wir in dir bracht.> vnd traden
her vur vil velscher gezuge vnd bezuchten ouer christum echt sachen die
na irem gesetze waren zo besseren, iecklich sache van zweyn mannen, van
iecklichem manne mit virtzich slegen: also wurden der manne sechtzehen.
also vurte he christum weder in vnd hiesch eme syn gewant vss zehen
vnd hiesch in bynden an eyne steynen suyl, vnd eme wurden die hende
ouer dat houfft gezoegen, vnd gebonden an die suyle, vnd hiesse machen
groisse lange beseme van den scharpsten dornen die man vant, vnd mit
sulchen besemen sluegen in ie echt man ie zwene vnd zwene iecklicher
virtzich siege vnd sloegen in also sere, dat der lyff aller
zoschremet
wart, vnd dat bloit ouer alle synen lyff genoichlich ran. darna sloegen in
ander echte mit geisselen, die hatte pilatus heissen machen van ryndes
huden mit starcken knouffen vnd waren die knouffe ouergossen mit blye
vnd waren also grois als eyne boum nus. da mit sloegen sy in so sere, dat
sy dat vleisch van dem beyne zo ryssen, dat die stucke des vleissches an
dem lyue hiengen vnd man dat gebeyne sach vnd dat bloit ouer dat
gebeyne vlous. vnd darna namen sy in van der suyl vnd daden eme eynen
wissen samit an. do ergreyff dat bloit den weichen samit vnd zouch in in
die wonden. vnd dar ouer daden sy eme eynen harnesche schoipen als
eyme vursten der eynen sturm vanen vuren sal an eyme stryde, vnd
druckde eme die schoipe den weichen samit in alle syne wunden, dat he
dar ynne verbacken stunt, want dat meynten sy auch.
vnd satten in neder vff eynen stoil, vnd hatten gemacht eyne krone
van scharpen dornen, vnd
was die krone geschafft als eyn hut, vnd
was zosamen gefloichten mit gewapenden henden, vnd namen die krone
mit stecken vnd hoeuen sy eme vff sin houft, dat die dorne drungen durch
dat verseirde verswollen heufft so vaste, dat sy durch dat gebeyne drungen
vff dat dunne uelle der hyrnnen. die kroene was also grois dat sy bedeckte
dat houfft vnd den nacken vnd die styrne, dat man des antzlitz wenich
sach. sy die dorne staichen in die styrne vnd in die augeleder vnd in
die slaiffe aderen vnd durch die oren vnd in die! nacken, dat dat
rosenvarwen bloit christi durch alle sin antzlitze vnd ouer synen nacken
genoichlichen vss flous, vnd machte eynen starcken flusse durch sin
antzlitze vnd ouer synen lyff, want sy hatten eme dat antzlitze zo slagen
vnd zo mordet vnd zo murselt, vnd die bladeren waren zo brochen die sy
eme gebrant hatten mit den heyssen eyerschalen, vnd hienge die huyt an
den wangen, vnd was durch gossen vnd durch flossen mit blode
vnd ouerzogen mit speichelen die sy mit iren vnreynen munden an in
gespuwen hatten, vnd was sin antzlitz engestlich geschafft. sy hatten auch
eme des nachtes, do sy in viengen eyne fackelen gestoissen vnder sin
antzlitz, van dem alle syn wunnencliche antzlitz flecklicht was worden.
vnd sy kneden vur in vnd grutzten in spotlichen, vnd nanten in here, des
vnderdenigen sy doch neit sin in wulden, vnd braichen eme synen mont
vff vnd samenden alle den vnflait den sy van monde ader van nasen hauen
mochten, vnd spuwen eme in synen mont so vaste vnd so vil, dat he
mochte er erstricket ader erdruncken sin van dem spien, dan dat he eme
seluer mit der zungen halff, dat it eme zo ietweder sytten des mondes vss
ran. vnd dat in van der nasen gienge, dat wurffen sy eme vnder sin
antzlitz, dat dat wunnencliche antlitze so vnreynlichen gehandelt wart, dat
he allen den weder stunt die in an sagen. sy gauen eme auch eynen
staff in syn hant als eyn koenyncklich scepter vnd namen auch vss sinre
hant den seluen staff vnd sloegen in vff die croene, dat die dorne diefer
suncken. ouwe wie lies christus so maniche doit suftzen. do nam pilatus
den verwunten steruenden christum vnd vurte in vss zo dem vulcke vnd
sprach zo eme:< sehet vren konynck.> vnd do in dat vulck gesach, do was
dat antzlitze christi so engestelichen geschaft, dat ir dufelsch gemoede vnd
ir vnsynniche doeuende nature spranck uff mit wilder doeuender
doeuicheit, vnd keirden ir angesichte van eme vnd rieffen zo pilato:< do in
vns van den augen vnd hencke in an den galgen des cruces.> do sprach
pilatus:< vr rechte is dat man uch eynen laisse, ich haen desen gezuchtiget,
wilt ir in laissen ader barrabam?> do rieffen sy alle gemeynlich mit eynre
duuelscher stymmen:< o lais barrabam gaen vnd hanck desen an eyn
cruce. he hait verschuldiget den lesterlichen doit.> do christus dat hoirte,
do
gienck eyn doitschus durch alle syne verwunte steruende nature.
ouwe, wie we dat christo dede, wie gunde he in so rechte ouel des
roiffens: he hette in bas gegunt dat sin doit in eyn nutze dan eyn vloich
were gewurden.
die tercie
also nam in auer pilatus vnd voirte in in dat recht huys vnd sas zo
gerechte vnd sprach:< ich geuen ordel ouer christum, dat he steruen sal des
schemelichen dodes an dem cruce.> do gienck auer eyn doit angeste durch
alle christus nature, dat he also cranck wart, dat he kme vff synen beynen
gestaen kunde. do namen sy eme die croene van dem houfde mit arbeide,
want die dorne waren verswollen in dem vleische, vnd was dat vleische
vnd dat bloit so vaste verbacken an den dornen, dat sy eme vleisch vnd
hairs vil mit der kroenen van dem houffde zuegen. die wunden wurden
alle anderwerff vliesende. do zuegen sy eme auch den schoipen aff, die
was durch ronnen mit bloede dat
eme van den wonden des houfdes
flouß, vnd der wisse samit den he an hatte, der was gelich wurden eyme
roeden zyndaile van syme blode, he was auch verbacken in dat vleisch, dat
sy in kme dar vss geryssen. sy namen den samit neden by den voissen
vnd zoegen in mit groissen vnseden vnd grymmicheit irs hertzen vss dem
vleische vnd vss den wonden, dat groisse klotzer beronnens bloitz an dem
samit hiengen. ouwe do wurden christus wunden alle sament erfrisschit
vnd ernuwet, vnd wurden alle fliessende van blode vngevoige vlusse. eme
gienge auch vss van eicklicher wunden eyn doit schos vnd eyn wudende
smertze durch alle syne gebeyne vnd durch alle syne nature. darvmb
daden sy eme sin gewant an an den verwunten serenden lyff.
sy lachten eme auch vff eynen sweren last des cruces vff synen müden
verwunten vermorten rucke. dat cruce was also swere vnd christus was
also swach, dat he dar vnder neder solde sin geuallen. also
mit dem
cruce vurte in pilatus weder zo dem vulcke vnd sprach:
< nemet hin vren christum, sin bloit musse ouer uch comen vnd neit
ouer mich.> vnd nam wasser vnd wusch sine hende vnd liesse sin harte
gemoede vngewesschen. dat boise vulck spranck vff van vreuden, dat he
in in ir hant gegeuen was, vnd des was eme gar noit dat sy in balde
brachten an die stat da sy in doden wulden. dat was die vngenemste stat
die sy irgen wisten. sy vurten in auch als vngestumelich, dat he dicke
neder struchelde vnder dem cruce. sy betwongen eynen, dat he eme hulfe
dragen. auer hie van geschach eme me gedrucks dan eme helffe geschege.
ouwe wie lies christus so manichen grymmen doit ochtzen vnd so
manigen dieffen erhoilten grymmem doit suftzen, vnd dat in was neit
vnbilch, want he droich alle der werelt sonden vnd eynen sweren boum
des cruces. sy vurten in mit schalle, mit stoissen, mit iagen, mit dryuen als
doeuende hunde die eynen wulf iagent.
sy idewisten dat
sanftmoedige lam vnd grysgramden vnd grynnen in an vnd schulden in
vnd fluchten eme, dat he neit balde in mochte gaen. do sy in an die stat
brachten die da hiesch caluarie, die was als vnreyne vnd rouch als ouel
van den vulen vnreynen schelmen vnd van den verworden diefen vnd
morderen die da lagen, dat sich alle ir doeuende gemoede freude, dat sy so
eyn vnreyne stat hatten, dat sy sich genoich an christo gerechen, die
rache doch van irem lyue vnd van irre selen nummer insolde komen, want
sy begiengen doch den groisten mort der ie geschach. die duuel
vreuweden sich, dat sy sich an dem gerochen hatten, des raiche van in
nummer in solde genomen werden.
die sexte: · ·
ouwe, do gienck it an die noit. sy namen dat krutze vnd wurffen it
van syme rucke vnd zoegen dem got vereynigen menschen sin gewant vss,
vnd namen in mit dem haire vnd wurffen in vff dat cruce, he mochte aller
zo sprungen hauen, vnd zoegen eme synen verwonten
vnd zurmurtin
rucke ouer die knorren des cruces, dat die stumpe van dem hultze die
wunden van eyn ander ryssen. sy sprungen auch mit wilder doeunder
vnzuchte mit iren vnreynen voissen vff den doit versierden lyff christi, sy
kneden eme vff syne bruste vnd zo dienden eme syne armen van eyn ander
so sy allermeiste mochten. sy namen eme die rechte hant vnd zoegen sy
eme zo dem loche des astes vnd sloegen eme eynen nagel dar durch. der
nagel was stumpetich vnd drieckig, vnd die ecken waren scharpe als eyn
messer, vnd vurten eme die huyt in der hant vnd etzwie vil des vleissches
durch dat loch des cruces, vnd sloegen den naile so vaste, dat der knouff
des nagils in der hant geflecht stunt, vnd vulte die wonde so vol, dat eyn
bloitz troppe neit dar vs in mochte. do namen sy do die ander hant vnd
zoegen sy eme ouer des cruces aste. do was die hant so verre van dem
loche, dat sy is neit in mochten erlangen. do namen sy seil vnd
daden
eme eynen strick an die hant vnd zoegen in so vaste, dat die aderen vnd
die geleder vss eyn ander giengen, dat die hant gereichte dat loch. vnd
sloegen auch dar durch eynen nagel als vur, dat eyn eynich troppen bloitz
neit dar vss in mochte gaen. vnd giengen do vff eme hyn zo den voissen
vnd streckten eme die voisse vff dem boume des cruces. do gebrach in dat
syne voisse neit in mochten gelangen zo dem loche etzwie manche spanne
eyns mans.
do namen sy seile vnd machten eme stricke an beyde syne voisse, vnd
zoegen in so vaste vnd dienden in so sere, dat nye keyne seite so sere ader
so veste vff eyn breit wart gedenet, bis dat sy gereichten dat loch. vnd
traden eme do vff die beyne vnd satten eme do die voisse vff eyn ander.
vnd ee dat der vnder vois durch slagen wurde, do was der ouerste vois
van eyn ander gesplissen, vnd sloegen auch den nail so vaste, dat der
knouff in dem voisse gevloicht stunt. sy duchten synre noit neit
genoich, vnd namen eynen anderen nagel, der was groisser vnd langer dan
der andere eyniger: den satzten sy eme vff dat geruste des vois, vff die
dickte by dem beyne, vnd sloegen so grymmelichen vff den nagel mit alle
ire crafte, dat dem nagel wurden zwey vnd xxx starcker hamer slege, vnd
wurden die wunden des nagels also grois, dat eyn eynich troppe bloitz dar
vss neit in mochte. vnd hüeuen do dat cruce vff vnd staichen it in eynen
steyn, den hatten sy dar zo gehoilt. der steyn was hohe van der erden vil
na eyme manne bis an synen gurtel, vnd bewarden dat cruce neit wal, dat
it vaste stunde, vnd do sy da van giengen, do verwant der lyff dat cruce,
dat it neder viele vff die erde, dat dat antzlitze christi in der erden stach
als eyn ingesegel in dem wasse, vnd dat die erde an dem antzlitze cleüede,
vnd der swere boum des cruces vff syme verwonten rucke lach, he mochte
in hauen zo murselt. do spranck dat doeuende vulck vff mit wilder
vnzucht vnd spraichen,
sin vnselde in hette noch neit eyn ende
genomen, vnd rechten dat cruce weder uff vnd satzten it do vestlichen in
den steyne, dat sy sin aen sorge weren vur valle. vnd do der lyff an dem
cruce begunde hangen, do braichen die wunden uff, vnd vlouß
genoichlichen dat bloit van den henden vnd van den voissen. vnd was der
lyff so gar verdenet, dat man alle syne geleder vnd alle syne rippen wal
hette gezalt, vnd da die geleder zosamen stiessen an schulderen vnd an
armen, da hette man wal eyne hant dar intusschen gestoissen, also was he
zo denet. vnd alle syne wunden daden sich vff, want der lyff christi
versegen was. do giengen sy vmb dat cruce vnd lachten vnd spotten vnd
rieffen alle vnd hatten alle duuelsche gebierde vnd giengen ir do eyn deil
van eme, vnd eyn deil bleyff alle da. vnd do vnse frauwe sach dat kint dat
sy mit gode gemeyne hatte so an dem cruce hangen vnd sweuen, do quam
eyne doit gicht in alle ir gebeyne, vnd in
allet dat bloit irre aderen vnd
ylte balde zo irem hertzen vnd begreyff die crafft yrs hertzen so sere, dat sy
duchte dat eyn furich swert durch alle die craft irre selen gienge, vnd alle
die nature irs lyfs doitlich wurde. vnd viel da hin als eyn mensche der van
doits noit yntzunt verenden wil, dat alle die frauwen die by ir waren neit
anders in waenden sy in wulde yntzunt steruen, vnd rieffen mit luder
stymmen vnd spraichen:< o selige maria, haen wir neit lydens genoich an
dyns kyndes dode, du in willes ouch vns yntzunt van doedes noit
verderuen vnd steruen?> do brach der steruende christus syne augen vff
die eme verbacken waren van blode vnd van vnreyner speicholter, vnd
sach sinre moder noit. do gienck eme auch eyne doitliche gicht durch alle
syne nature vnd sprach:< vrauwe, sich an din kint wie lesterlich it henget
vnd wie pynlich it stiruet, hilff eme mitlyden.> dese worte hoirte maria
vnd viel auer hin in vnmacht. do sprach christus zo ir mit seriger
stymmen:< ouwe lieue
vrauwe vnd moder, wie duet mir dyn noit so
wee! nym dich an iohannes zo eyme troiste, du in machs mich neit me
hauen.> vnd kerde sich zo sente iohannes mit dem worte vnd sprach:
< nym dich mynre moder an, vnd der getruwester vnd der reynster
frauwen die ie geboren wart; lieue frunt johannes, intwiche ir neit.> dese
worte daden sente iohannes also wee, dat in des duchte dat eme der doit
neit also swere in were. do dese worte gesprochen waren van christo, do
hoiff he eyn lange gebet an dat gienge an: deus, deus meus respice, vnd was die
stymme rederinde vnd zederende, nu was sy cleyne, dan was sy grois,
nu was sy weynende gelich, dan was sy roiffende gelich. do dat vss quam,
do begunde he royffende vnd schriende mit eynre heysser durstiger
stymmen. nu warff he den lyff hyn, nu warff he sich her weder, dar zo
dreyff in des dodes angeste. do spraichen die mordere vnder eyn ander:
< wir solen eme dryncken geuen, so stiruet he die ee,
so werden wir
sin ledich.> also gienck eynre hin vnd bant zosamen eynen vnreynen
wusch van stroe vnd van gemulle, als he it vant, vnd bant dat vestenclich
zosamen, dat it vil des drancks inthalden mochte. vnd machten eynen
vergiftigen vnreynen dranck in eyme vnreynen vasse: eynre der brechte
essich, der ander brachte vische galle, der dritte brachte ruysse, der virte
brachte saltz, als eyns eicklichen gemude gestalt was mit grymme uff
christum, vnd rurten dat vnder eyn ander vnd brachten it zo dem cruce.
vnd bunden do den vnreynen wusch an eyn hultze vnd steissen in in den
vnreynen dranck vnd druckden in veste dar in, dat he sin vil in sich intfaen
mochte. vnd stiessen vnd sloegen it eme an den mont, dat he des
vnreynen drancks mochte versuchen. vnd der dranck der vlouß eme durch
den mont in die kele, vnd da van so wart die kele inwendich verseret, die
vur nochtant vnverseret gewest was, vnd wart also verwont vnd verseret,
dat an christus personen neit in
was inwendich noch vswendich, is
were verseret beyde van des dodes grymmicheit inwendich vnd van der
pynlicher martelen vswendich.
die noene
do rieff he mit vngestumer stymmen zo dem vader vnd sprach zo
eme:< vader, warum haistu mich gelaissen? ich haen doch dynen willen
vullen vurt vnd menschelich kunne ist erloist, getruwe vader, sich an dyns
kyndes noit vnd lais mich dir beuoelen sin, vnd ich laissen mynen geist in
dyne geweldige hende.> do he dat wort gesprach, do begunde mit syme
gotlichen willen der doit ylen zo dem hertzen, want he hatte dat marck vnd
die aderen alle gederret, vnd quam mit vngestumen doitschussen zo dem
hertzen, dat he it doiden wulde, want der lyff der was aller doit, dan ocker
dat hertze: dat bestunt der doit so wuedende dat die doitstiche in dat
hertze den doiden mont vnd die doide augen vff braichen vnd den doiden
lyff christi aller erschutte vnd bewegde. vnd do dat geschach
do verleschte die sonne, vnd erbeude die erde vnd zo spielt der steyn, da dat
cruce ynne stunt, vnd zo reys der vmbhanck des tempels, vnd do zo
spielde auch dat hertze christi. vnd da vur was so groisse noit an christus
licham vnd liue dat eyn doit vinsternysse wart, dat nyeman insach noch
in mirkde dat engestliche steruen christi, vff dat dat da van nyeman
verzagde noch verzwyuelde. dat vynsternysse was also grois vnd dick, dat
neit van dem hemel ader van der luft schyns gienck vff dat ertrich, vnd in
dem steruen christi was alle leuendige creature vnder dem hemel in
vorten: der voegel in der lufte, der visch in dem wage, der wurme in der
erden, vnd geschach in der seluer stunden dat menschen vnd andere
creaturen vil starff, vnd sonderlich die die he zo der stunden kranck vant,
van der groister angeste die durch aller creaturen nature dranck. vnd do
christus geiste van eme geschiede, do quam eyn furich schus in alle
vyande, sy weren in der hellen ader in buyssen in dodes gelicheit,
want der der dem dode angeseget hatte, der schickde do dit wee an sy, dat
in nummer benomen wirt, vnd dat ist dat ander dodes we, want dat irste
intfeyngen sy mit fryer willekure do sy sich van gode geschieden, auer dat
dritte werden sy intfangen an dem jungesten gerechte. vnd also als die
duuel intfeyngen eyne! dodes wee, also intfiengen in der seluer stunden
die selen die in der vurburge der hellen waren eyne leuendige vreude die
in nummer benomen sal werden, vnd die selue vreude wart
gezweyueldiget, do sy mit christo zo hemel vuren, vnd wirt gedryueldiget
in dem jungesten dage, so lyff vnd sele zosamen koment. vnd do dat
vynsternysse vergienck vnd dat liecht weder quam, want alle creaturen in
dodes anxt waren, vnd sonderlichen die syn wederwortigen by dem cruce,
die waren gelegen als sy doit weren, die wurden weder erquicket
vnd
stunden weder vff, vnd wurden irre vergiftige hertzen also vnmylde vnd
also hart geen christum als vur, vnd were he neit doit gewesen, sy hetten
eme anderwerue gedaen wat sy gemocht hetten. also sagen sy ouer sich,
vnd sagen christum an, vnd sagen dat eme der munt vnd die augen aen
wencken vffen stunden, vnd sprachen:< he leuet noch, he erhoilet sich, wat
solen wir doen?> do sprach eynre:< wir solen eme durch syne syte stechen,
so sehen wir off he sich rure.> dat in wulde ire keynre doen. also was eyn
blynder man dar geuoirt, dat he wulde hoiren van den wunderen die an
christo begangen wurden, want he in mochte irre neit gesehen. vnd do he
die rede vnder in gehoirte, do bat he dat man eme eyn sper geue, vnd trat
hyn naire zo dem steyne, da dat cruce in stunt, vnd bat dat man eme dat
spere setzte an christus sitte, da die zwa nederste rippen synt, die da
reyment geen dem hertzen, vnd he druckte dat spere van grymme syns
hertzen vnd van vngunst die he gen christum hatte mit alle synre
crafte durch die site. vnd do he dat sper druckte durch die ryppe in die
sitte, do crachte it van der durricheit des lyues, als der eynen durren
sliemen reisst mit crafte, vnd wunte dat doede hertze christi also, dat allet
dat bloit vnd die vuchticheit die sich inthalden hatte vmb christus hertze
vnd in syme hertzen dat dat gewan eynen groissen sturmigen flus vnd
schus zo der wunden vss, also dat it van dem sper aueran eme vff syne
hende also warm, als off it gienge van eyme leuendigen lamme. also
streich he die hende mit dem blode mit vngeschichte vur die augen, vnd
do giengen eme die augen vff vnd wart sehende, vnd do sach he ouer sich
vnd sach christum bouen eme hangen. vnd do wurden eme die ynnre
augen vf gedaen, vnd do rieff he mit eynre luder stymmen vnd sprach:
< ouwe myn grymme ouel hertze, dat sich gevreuwet wolde haen an dem
doden
christo, wie ist mir dat zo so groissem heile comen, want sin
heilsam bloit hait mich blynden sehende gemacht, vnd sin doede hertze dat
ich gedoit wulde haen, dat hait myn doide hertze leuendich gemacht, want
ich erkennen dat syne guede myn vbel hait verdreuen.>
die vesper
darna namen in joseph vnd nychodemus vnd johannes vnd anderen
vil die in iet erkanten, die eme huluen christum van dem cruce heuen, vnd
lachten in vff die erde, vnd der licham was swartz, durre vnd durch
gerunnen, vnd die wonden zo kynen vnd die geleder van eyn ander
gewydet vnd dat gebeyne zo schrundelt an dem lyue. vnd do he vff der
erden also lach, do quam die iemerliche moder vnd wulde sich haen
geneyget vff den doiden christum, vnd van dem angesichte yrs kyndes do
quam eyn doitschus durch alle die craft ire selen, balde ylende zo irem
hertzen, dat ir aller craft gebrach, vnd ersturuen ir alle irre geleder, dat ir
aderen vnd ire hende wurden als strackis erstabet als eyn hultz van des
dodes engesten die ir hertze do begryffen. dat clagen dat sy da begienge
vnd die geberde die sy da hatte, dat in kan nyeman mit worten wal
gesagen, dat bedencke eyn eicklich getruwe hertze seluer. sy viele neder
vff ir dode kint. do namen sy auer die frauwen vnd sente johannes vnd
hoeuen sy vff vnd lechten sy dahyn. vnd do sy weder zo ir seluer quam,
do sach sy ir kint da vur ir lygen, do wolde sy auer zo eme sien, do in hatte
sy der craft neit. vnd do hoeuen sy vf die vrauwen vnd sente johannes:
van den wolde sy sich intbrechen vnd wolde weder zo irem kynde sien.
do sprach der mylde getruwe here sente iohannes:< o reyne getruwe
vrauwe vnd moder, gedencke dat ich dir zo eyme kinde gegeuen byn vnd
ere mich vnd blyff sitzende, ich wil dir dyn kynt in dynen schois geuen.>
also namen joseph vnd nychodemus vnd johannes den verwonten
verdorreden christo!
van der erden, vnd lechten in in der
jemerlicher moder schois. ouwe, wie we irem hertzen wart, do sy dat
angesichte an sach so engestelichen geschaft, dat sy da vur mit groissen
vreuden dicke hatte angesehen, want it was verswollen doitbluedich, vnd
die hut vnder dem antzlitz was zo brochen van der byrnender fackelen,
vnd van den bladeren die eme van den gebranten eyerschalen waren
wurden, vnd in den bruchen van der huyt waren renffte worden van dem
blode vnd van dem speicholter. ach wie dicke sy lies ir reyne augen vnd
ire hende ouer dat antzlitze vnd ouer den verwonten lycham gaen. sy
wulden in ir nemen vnd in die erde legen. do sloich sy ir hende vnd irre
armen vmb in so vaste vnd druckte in an ir hertze so begerlichen, vnd hatte
ir moederliche hertze so groisse quale, dat sy eyn eynich wort neit geleisten
in kunde. vnd alle die by ir waren wurden schryende, do sy dat
engestliche ryngen sagen
van der moder. sy zoegen in hin, sy zoege
in her weder. sy hatte in so beslossen in den armen, als off sy mit yseren
benden an in gebonden were. sy huuen sy an dem doeden ihesum mit
gewalt vff, vnd zuegen sy etzwie verre mit eme na zo dem graue.
die compeleta
do sy dat jamer an ir sagen dat sy neit erwynden wulde, do
intslussen sy ir die hende van eyn ander vnd braichen ir die armen vff
vnd namen ir den doiden ihesus mit gewalt, vnd do sy berouuet was yrs
kyndes, do viele sy in amecht vnd lach also lange in der kranckheit aen
alle bewegunge, bis dat der licham in eyn doich bewunden wart vnd der
steyn vur dat graff gestoissen wart, dat sy sin neit gesien in mochte. vnd
do ir engelsche gemoede weder quam vnd sy irs kyndes neit in sach, do
houff sich an eyn worte in irem moederlichen hertzen, eyne altzo
jemerliche clage. sy sprach ir irem geiste:< o du dicker harter steyn, nu
haistu mir myn kynt
verborgen. och du gotliche nature, wie
mochtestu dat gelyden an dyme soene vnd an myme kynde? o du harter
steyn, nu haistu beslossen die ere des vaders, die vreude der engel, dat heil
aller menschen, mynen eynigen troist.> do sprach dat vederliche gemoede
in dat mynnenclich gemoede marien:< o vreude vnd frauwe vnd moder
myn, in dyme kinde din grois krefftich gelouue, dyn vnverstoirt zouersicht,
dyne furige demuedige mynne: die hait gelanget bis in die hoide mynre
gewalt, vnd hait gegrundet die dieffte mynre clairheit, vnd hait genomen
den son van mynre gotlicher gelust vnd hait in in die erde gelecht. gehalt
dich wal, freude vnd frauwe aller seliger geiste! ich wil in dir werlich
weder geuen in aller clairheit.> do sweich dat moederliche getruwe hertze
vnd lies sich do die vrauwen vuren in die stat als eynen halff doden
menschen. sy lechten sy neder zo bette vnd hutten sy mit vlysse als eynen
menschen der yntzunt verenden
wil, want sy bevunden wenich
leuens in ir. also lach dat engelsche gemoede in der kranckheit aen alle
lyffliche narunge, bis dat ir son erstunt van den doiden.
eyn wenich na mytter nacht na dem samsdage, do quam die gewalt des
hemelschen vaders mit dem leuendigen geiste christi, vnd sprach mit
gotlicher begerden zo dem licham christi:< stant vff myne freude! stant vff
myne ere! stant vff myne wunne aen allen smertzen, aen alle pyne, nym
weder in dich den leuendigen geiste mynre ewiger geluste.> also rechte
sich christus lyff vff mit vnzusturlicher wunnen, mit ewiger clairheit, mit
ewiger gewalt, in gotlicher mancraft, vnd alle die doit mail die an christo
waren, die wurden durch gossen mit gotlicher wunnen, mit gotlicher eren,
vnd wart gedrungen in alle die nature des lyues christi, vnd also die
nature christi wart durch gedrungen mit gotlicher clairheit, want der selue
got was mensche, vnd der selue
mensche was got, want die gotheit in
geschiede nye van selen noch van lyue, so wie dat sy zwey in dem dode
gescheiden wurden.
do christus was erstanden do ylte he zo synre vngetroister moder vnd
sprach zo ir:< sich vrauwe vnd moder dyn kynt mit aller eren vnd gewalt.
gehalt dich wal vnd sys vroe vnd rechte dich vff van allem leyde, der doit
in hait an mir keyne gewalt me.> ouwe wie mit groissen freuden die
moder dat kynt an sach. do sprach he ir auer zo:< troiste die anderen vnd
sage in dat du mich gesehen hais, vnd ich sagen dir: in der eren vnd in der
freuden da du mich ynne gesehen hais in werden ich dir nummer benomen
in der zyt mit rechter zo versichte vnd in der ewicheit mit ewiger vreuden
vnd stedicheit.> also schiede christus van ir, vnd do quamen die frauwen
zo ir vnd saden ir dat sy in gesehen hatten, vnd mit groisser vreuden sade
sy in weder dat he by ir
were gewest, vnd wie he mit ir geret hatte.
hie hait die passie eyn ende.