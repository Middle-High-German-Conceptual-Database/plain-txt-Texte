ain ritter küen und hochgemuot
saß auf ainer veste guot;
der hett die gewonhait,
das er gern gen hofe rait.
da suocht er die ritterschaft
mit seins werden leibes kraft.
ze schimpf, ze kürzweil mangerlai
mit stechen und in turnai
tett er das pest mit seinem leib.
nun hett er gar ain schönes weib;
die minnet im der pfarrer.
si waren ainander nicht unmär.
ains nachtz der pfaff bei ir lag
und mit ir der minne pflag;
da was der ritter ausgeritten.
der pfaff sprach mit guotem siten
zuo dem lieben puolen sein:
< ich pitt ew, liebe frawe mein,
das ir mich ains dings gewert,
daran ir mich besunder ert.
tüet ir das, so erkenn ich wol,
das ewer herz ist trewe vol
und das ir mich für alle man
habt lieb, als ferr ich mich verstan.>
sie sprach zuo im lieplich:
< herr, wes ir nun pittent mich,
des sült ir sein gewert von mir.
mein herz und sin und mein begir
ist allzeit darzuo genaigt,
wie ewch mein dienst werden erzaigt.>
da sprach der pfaff in stiller weis:
< so pitt ich ew mit ganzem fleis,
alspald mein herr kom ze lant,
so seit aller trew ermant,
die ich und ir zesamen han,
so sült ir mir zwen stockzan
pringen aus dem halse sein.
daran tüet ir den willen mein.>
das weib verhies dem pfaffen das.
da nun der ritter komen was
wider haim ze seinem weib
und er wolt trüten iren leib,
als er vormals het getan,
die fraw kert sich von im dan
und det ab im gar schmächlich.
der ritter sprach:< wie fliuchstu mich?
wer hat dir gefüeget lait?
du hast vor mit gewonhait
dich erzaiget schon gen mir.
sag an, was gepristet dir?
das wend ich dir, als ferr ich mag.>
si sprach:< für war ich dir nun sag,
lieber herr, den geprechen mein.
du hast in dem halse dein
ainen zan, der stinket ser.
den schmack haun ich lang zeit her
gelitten, das ich nimer mag.
ich muos sterben ee meinr tag,
es sei dann, das du laussest dir
den zan außprechen hie vor mir.
so mag der schmack dann dir zergaun
und mag ich dann bei dir bestaun
bis an mein end mit guotem muot.
sunst wirt mein leben selten guot,
du werdest dann des zans beraubt,
der übel stinkt aus deinem haubt.>
dem ritter was die rede swär.
er sant nach ainem pader,
der der kunst ain maister was.
zelieb dett er dem weib das,
wann er si mit trewen maint.
er wond, si wär mit im veraint
in ganzen trewen, als si solt,
da was si dem pfaffen holt;
der was ir lieber puole zwar.
da nun der pader kam dar
zuo dem ritter haim ze haus,
da sprach der herr oun allen grauß:
< lieber maister, greift herein
hie in das gelingg wang mein;
da haun ich ainen stockzan.
als ferr ich mich versinnen kan,
so mag er wol der peste sein,
der hie stat in dem halse mein;
den ziechent mir heraus zehant.>
der pader sich des underwant,
er zucket aus dem glinggen wang
ainen stockzan mit der zang;
der was frisch und stark genuog.
den nam zuo ir die frawe cluog
und behielt in schon und wol.
der herr lag in jamers dol,
wann im zemal wee geschach.
die fraw da zuo dem pader sprach:
< we mir diser grossen swär!
du pist worden sinne lär,
das du dem lieben herren mein
haust gefüegt so grosse pein,
die im doch unhilflich ist.
ich sprich, so mir der hailig crist,
du hast dich ser übersehen.
maister, du solt eben spehen,
das dir der kunst nit zerrinn:
der bös stockzan stet dört in
in dem gerechten wange sein.>
da muost der ritter mer pein
leiden von dem weib gescheit.
der pader zuckt oun alle peit
aus dem gerechten wange her
ainen zan, davon vil ser
dem werden ritter aber geschach.
von pluot ran ain grosser pach
über sein antlutz vil clar.
die frau nam auch des zans war;
des underwand si sich zehand.
si gieng, da si den pfaffen vand.
dem gab si die stockzän baid.
des daucht sich der pfaff gemait.
nun merkent, wie es darnach gieng.
da der pfaff die zen empfieng
von dem weib, gieng er zehant,
da er ain würfelmacher vand.
dem pracht er die zwen stockzen
und patt fleissiclichen den,
das er aus dem selben pain
zwen würfel gefüeg und clain
unverzogenlichen macht,
wol gefiert und unbeswacht.
da die würfel wurden beraitt,
der pfaff da nit lenger pait,
zuo ainem goldschmid er da gacht.
die zwen würfel er im pracht
und hies im die mit silber vein
überlegen und vassen ein,
das das bain bedecket ward.
mit rotem gold vein und zart
ward ergraben oben aus
ses, zingg, drei, es, kotter, daus;
das stond in den würflen reich
auf allen eggen werkleich.
darnach unlang fuogt sich das,
das der pfarrer komen was
zum ritter in gesellschaft guot,
als noch ain ieglich minner tuot:
wil er die frawen lieb han,
er sol erwerben iren man.
so mag es sich dann schicken wol,
das im wirt der minne zol.
also komen si zesamen,
der ritter und der pfaff mit namen,
und lebten gar geselliclich.
der ritter nit verstuond sich
in den sachen kainr gevär
zwischen dem weib und dem pfarrer.
der ritter und der pfaff gescheit
spilten in dem pret oun neit
durch kürzweil und in fraintschaft.
nun hett des guoten weines kraft
den pfaffen übergangen ser,
das er da ward claffen mer,
dann seiner weißhait gezam.
die veinen würfel er da nam
und warf si in das pret hinein.
es waren zwen würfel silbrein.
die augen darin ergraben
waren mit rotem gold erhaben.
si gevielen wol dem ritter her.
er sprach:< ich gesach nie mer
so guot würfel vein und zart.
golt und silber ist nicht gespart,
und sind gar weißlich gemacht.>
der trunken pfaff gar sere lacht
und sprach gar aus torothem muot:
< herr, die würfel sind nie so guot
von rotem gold und silber vein,
es muoß dannocht edler sein
das gepain, das darin ligt.
der adel das gold hinwigt.
das silber auch nicht geleichen mag
dem gepain, als ich ew sag,
wann des gepain der würfel guot
ainem ritter hochgemuot,
edel und küen in kurzer frist
in seinem hals gestanden ist.>
da der herr die red vernam,
vil ser er darab erkam.
er swaig darzuo und gedacht,
wie in sein weib hett darzuo bracht
mit irer bösen gscheidikait,
das er sölich aribait
an den zänen hett geliten.
er gedacht mit guotem siten,
wie er dem pfaffen und dem weib
gefüegen möcht an irem leib,
davon si empfiengen baid
schaden und gros herzenlaid.
an dem tritten tag darnach
der ritter zuo dem pfaffen sprach
und auch zuo der frawen sein,
er wölt reiten an den rein
zuo ainem hof durch ritters er.
er empfalch dem pfaffen her
das haus und auch die frawen fein.
das daucht si baide guot sein.
damit der ritter dannen schiet.
vil schier er sich des beriet,
als er es wol füegen kund,
das er was in kurzer stund
gar haimlich wider haim komen,
das sein hett niemant war genomen.
er gieng ze der kamer ein
und sas hinder ain hohen schrein
vil leise da verborgen.
darnach oun alle sorgen
ward die kamer aufgespart.
der pfaff und auch das weibe zart
giengen mit ainander ein.
si mainten da gar sicher sein.
da ward der pfaff betrogen gar,
als ir des werdent schier gewar.
nun stuond ain pet schon berait.
der pfaff und auch das weib gemait
legten sich daran vil schier.
grosse fräud was zwischen ier
mit halsen und mit küssen vil,
darzuo mit der minne spil.
das triben si als vil und lang,
bis das sich die nacht her swang
und die kamer tunkel ward.
der ritter sich nit lenger spart,
zuo dem pett gieng er vil leis.
da lag der pfaff in der weis,
sam er kurzlich geminnet hät.
im hieng seiner hoden gerät
schüzlich für den ars dernider.
das begraif der ritter sider
und huob es vast in seiner hand,
bis das er ain messer vand;
damit schnaid er dem pfaffen ouß
hoden und palg oun allen grouß
alles vor dem ars hinan.
da ward der pfaff ain arm man.
er hett sich nachet plüet ze tot,
davon das weib laid grosse not.
nun will ichs in den nöten lan
und von dem ritter lobesan
will ich nun sagen fürebas.
er gieng zehand oun underlaß
aus der kamer vil stille.
ervollet was sein wille
etwie vil und doch nit gar.
nun sült ir werden des gewar,
wie er es handelt darnach.
zuo seinem ros kert er mit gach.
er rait ferr von seinem haus
und was wol ain monat aus,
bis er sein sach pracht ze end.
er rait oun alle missiwend
zuo ainem guoten weisircher,
der seiner kunst was gewär,
und hies den palg zuo irch machen
und darzuo die hoden swachen
hies er derren wol und schon;
darumb gab er im seinen lon.
da das alles was berait,
der ritter küen und gemait
gieng da zuo ainer kramerin;
die muost ir kunst und auch ir sinn
auch dem ritter tailen mit.
er sprach:< mit vleiß ich ew pitt,
das ir mir aus dem irchlein
macht ain veines pütelein.>
das geschach da mit der vart.
die hoden wurden nicht gespart,
die wurden für zwen knopfe vein
geheftet an das pütelein
undan an die züpfel baid.
darnach der herr oun underschaid
zuo ainem goltschmid keret hin.
dem gab er auch davon gewin,
das er die zwen knöpfe vein
und darzuo das peutelein
mit gold und silber zierte schon;
darumb gab er im guoten lon.
da der pütel beraitet was,
der herr da nicht enlies das,
er rait wider haim ze land.
das weib er in truren vand.
si sprach:< lieber herre mein,
es leit der guot fraind dein,
der pfaff, in grosser krankhait.
es sol dir pillich wesen lait,
wann er hat gros trew zuo dir
allzeit gehept, das glaub du mir.
gang zuo im hain und clag in ser.
er hat nach dir vil gross beger.>
der ritter des nicht enlies,
er dett, als in das weib hies.
er gieng zuo dem pfaffen ein.
der lag dört in jamers pein
und darzuo in ungemach.
da der pfaff den herren sach,
er hies in willikomen sein.
des danket im der ritter fein.
er clagt des pfaffen krankhait,
doch was es im nit gar lait.
der pfaff gehuob sich übel gar.
da der ritter des nam war,
er zoch aus der taschen sein
das schön und kostlich pütelein.
er sprach:< das haun ich ew nun pracht,
ich haun oft an ew gedacht,
das ich ew nit lär käm.
das pütelein ist gar genäm
und darzuo gar kostlich
mit gold und silber werklich
gemachet und volbracht vil eben;
das will ich ew gern geben.>
da der pfaff den pütel sach,
er sprach:< all mein ungemach
ist geringert worden mir;
nach dem pütel stet mein gir,
wann der ist so schön und guot,
das er mir sterket den muot.>
der ritter sprach:< wie guot er ist
von gold und silber ze der frist,
so ist das leder edler vil,
als ich ew nun sagen wil.
wann die knöpf, die daran sein,
und darzuo das pütelein,
daran gros zier ietzo leit,
sind gehangen in kurzer zeit
ainem pfaffen vor dem ars.
auch sagt ich ew nie so wars,
als ich ew nun sagen wil:
her pfaff, da ist nicht anders zil,
dann das ew ietz zuo diser stund
der scharpfe tod muoß werden kund
alhie von den handen mein,
es sei dann, das ir ietz herein
mein weib besenden wölt zuo ew;
die ist ew ie gewesen trew,
die hat ew gehalsen vil,
küßt und züngelt oun endes zil.
das haist ewch ietzo mer tuon,
oder ir habt von mir nicht suon.
und wenn si ew dann in den mund
ir zungen reckt, sa zestund
sült ir die zungen beissen auß
behendiclich aun allen grauß.
tüet ir oun verziehen das,
ich versprich ew gar oun has,
an ewrem leib nichtz ze tuon,
und gib ew darzuo frid und suon.
ob ir aber des nit tuot,
so mag ew niemant wesen guot,
ewr leben muoß ain ende haun.
das mag niemant understaun.>
da der pfaff die red vernam,
in grösser leiden er da kam.
anders er da nicht begert,
dann das der herr von dannen kert
und das er in lies genesen.
er wolt gern gehorsam wesen,
alles das ze tuon vil gern,
das der herr nit wolt enbern
und als er im hett vor gezelt;
das hett der pfaff ze tuon erwelt.
damit der ritter schied von dan.
darnach der pfaff, der arm man,
nach dem weib vil palde sant.
die kom zuo im her gerant
gar frölich oun underlas.
si sprach:< ist ewch nicht worden bas?>
er sprach:< es ward so böse nie.
seit ir nun sind bei mir hie,
so pietent mir ewr mündlin rot,
ob geringert wurd mein not.>
si pot im lieplich iren mund.
er sprach ze der selben stund:
< reckent mir die zungen her,
das ist meines herzen ger;
des pitt ich, liebe frawe mein,
so wirt geringert all mein pein.>
die fraw in alles des gewert,
das er da an si begert.
si rackt im ir zungen dar.
des nam der pfaff eben war;
die paiß er der frawen ab.
bösen lon er ir da gab.
si ward irer red beraubt.
also ward die lieb betaubt
gar cläglich zwischen in baiden
mit schaden und herzenlaide
und mit aim bösen ende gar.
die fraw was in der stumen schar.
si sprach:< läll läll> und anders nicht;
das was da irer sprache pflicht.
< läll läll läll läll> schrai si ser.
anders kunt si nit reden mer.
si lief hain in grimigem muot.
zuo ir sprach der ritter guot:
< wannen laufest her so schnäll?>
zuo im sprach si:< läll läll läll läll.>
er sprach:< wie ist dir geschehen?>
si kund gen im nicht anders jehen
dann:< läll läll> ze aller stund.
er det, sam es im wär unkunt
und sam im wär von herzen lait.
doch die frawen er nun mait
und het fürbas nimer me
mit ir kain geschäft als ee.
darnach über ain halbes jar
der ritter hett sein frainde gar
zuo wirtschaft geladen hain.
seins weibes fraind all gemain
wurden auch geladen dahin.
das det der ritter auf den sin,
das er den frainden kund tät,
wie die frau gefaren het,
damit er ir wurd entladen,
wann er hett des weibs nur schaden,
schand und laster und gar kain er;
das betruobt den ritter ser.
wie doch die sach nit offenbar wär,
dannocht laid er darumb swär.
da si nun ze tisch gesassen,
all getrunken und auch gassen,
da wurden si all wolgemuot,
als man ze wirtscheften tuot.
da hat man oft kürzweil vil
mit mangerlai fraudenspil.
also ward da vil gesait
von manger frawen gemait
und von mangem manne cluog
hüpsch tagalt mit guotem fuog.
der haußwirt zelest began
auch in schimpf weis vahen an,
in ze sagen ain tagalt.
er sprach:< merkent, jung und alt,
was ich ietzo haun erfaren;
das ist geschehen in kurzen jaren.
es was ain ritter wolgeborn;
der hett ain weib auserkorn;
die was im lieber dann sein leib.
nun het das selbig vaig weib
ainen pfaffen lieber vil
mit der cluogen minne spil
dann den werden ritter vest,
wann frawen selten tuond das pest,
als die alten haund gesait.
der pfaff und das weib gemait
waren ains tags zesamenkomen,
als ich das nun haun vernomen,
und lebten in ganzer fraintschaft.
der pfaff das weib hett behaft,
das si det nun, was er wolt,
wann si im was mit trewen holt.
nun wolt der pfaff nit enbern,
das weib muost in des gewern,
das si im von irem man,
dem werden ritter lobesan,
aus seinem hals solt pringen her
zwen stockzän oun widerker.
das weib was des gehorsam,
da si zuo dem ritter kam
und er si trüten wolt als ee,
si sprach, ir wär unmassen we,
und kert sich ferr von im hindan
und sprach, er hett ain bösen zan,
der stunk im aus dem halse ser.
das traib si als vil, bis er
im den zan außprechen hies.
darnach si des nicht enlies,
si sprach, der zan wär nit der recht,
und pracht das zuo mit bösem gespächt,
das dem ritter mer ain zan
aus dem hals ward prochen dan.
die zän gab si dem pfaffen baid;
der ducht sich des gar gemait.
er macht daraus zwen würfel guot
ze spot dem ritter hochgemuot.>
da die red also geschach,
ir ieglicher besunder sprach
und wart ain gemain urtail,
das weib verdienet het unhail;
den leib sölt si verlorn han.
da sprach der ritter wolgetan:
< ich sag ew nun meinen sin,
das ich der selb ritter pin,
dem die zän sind außgeprochen.
doch ist es nit ungerochen,
wann darumb das weib verschant
ir zungen hat gelaun ze pfant,
die ir der pfaff hat außgepissen.
auch ist der pfaff ser beschissen.
dem haun ich mit cluogem sitten
baid sein hoden ausgeschnitten.
nun habt ir die urtail geben,
das weib süll darumb ir leben
aun genad verlorn haben.
die will ich damit begaben,
das si beleib bei dem leben,
und ir auch ze pfrönd geben
zwaihundert pfund oder mer,
das si genzlich von mir ker
und bei mir kain beleiben hab.
die ee ist zwischen unser ab;
das hat si nun wol verschuld.
ich verleich ir zwar mein huld
nimer fürbas ewiclich.>
die fraind underwunden sich
des armen weibes da vil schnäll.
die sprach nichtz dann:< läll läll läll.>
also puost si ir missitat.
damit die red ain ende hat.