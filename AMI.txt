hie vor was vröud und ere
geminnet also sere,
swa ein höfsch man ze hove quam,
daz man gerne von im vernam
seitspil, singen oder sagen.
daz was genaeme in den tagen.
daz ist aber nuo so unwert
daz es der sehste nine gert,
ern kunde danne ein maere
daz nu guot den liuten waere
vür sorgen und vür armuot:
anders dunket ez vil selten guot
swaz er mit worten künste kan.
wie sol dann ein gevüege man
ze hove nuo gebaren?
des enkan ich niht gevaren.
ich kan gevüeger worte vil,
daz beziuge ich, swer si hoeren wil;
swa man der ze hove nine gert,
da bin ich eines toren wert.
nuo hoeret waz hie vor geschach:
do vröude vür die sorge brach,
do man ere vür die schande enphie,
und milte vür die erge gie,
und triuwe vür untriuwe schreit,
und vrümekeit vor der bosheit
ane kumber wol genas,
und warheit vor der lüge was:
do was diu zuht genaeme
und unzuht widerzaeme,
und besaz diu tugent elliu lant,
daz man untugent ninder vant.
vür übele gienc diu güete,
vür truren hohgemüete
und gie daz reht vür daz unreht;
der muot was der vrides kneht.
daz was in den stunden
e triegen wurde vunden.
nu saget uns der strickaere,
wer der erste man waere
der liegen und triegen an vienc,
und sin wille vür sich gienc,
daz er niht widersatzes vant.
er het hus in engellant
in einer stat ze tranis
und hiez der phaffe amis.
er was der buoche ein wise man
und vergap so gar swaz er gewan,
beidiu durch ere und durch got,
daz er der milte gebot
ze keiner zit übergie.
er lie die gest und enphie
baz danne ieman taete,
wand er es state hoete.
sin miltekeit was also groz,
daz es den bischolf verdroz
dem er was gehorsam.
daz er des so vil vernam,
daz liez er niht ane nit:
er kom zem phaffen ze einer zit.
zuo dem sprach der bischof:
< herre, ir habet groezern hof
ze allen ziten danne ich,
daz ist harte unbillich.
ir habet überigez guot
daz ir mit hofscheit vertuot,
des sult ir mir ein teil geben.
irn dürfet da niht wider streben;
ich enwils von iu niht enbern.
ze ware, ir müezet michs gewern.>
do sprach der phaffe amis:
< min muot der stet ze solher wis
daz ich min guot vil wol verzere
und mich des vil gar gewere
des mir niht über werden sol.
waers mere, ich bedörftes wol.
ich engibe iu anders niht:
geruocht ir miner spise iht,
so ritet in daz hus min
und lat mich iuwern wirt sin
swie dicke ez iuwer wille si,
und lat mich dirre gabe vri.
ich engib iu umbe disiu dinc
nimmer einen phenninc.>
daz wart dem bischolf zorn.
< so ist diu kirche verlorn,>
sprach er,< die ir von mir hat,
umbe die selben missetat.>
er sprach:< des sorge ich kleine.
ane ditz dinc alterseine
ich was iu gehorsam ie,
dar an versumt ich mich nie.
ouch heizet mich versuochen
mit worten und an den buochen.
kunn ich min amte also wol,
so ich ze rehte kunnen sol,
des lat ouch geniezen mich.>
der bischolf sprach:< daz tuon ich.
sit ich iuch versuochen sol,
so kan ich iuch versuochen wol
mit kurzen worten hie zehant;
ir habet den habech angerant.
nuo saget mir, wie vil des meres si;
der rede enlaze ich iuch niht vri,
und bedenket iuch vil eben e.
saget ir mir minner oder me,
ich tuon iu solhen zorn schin
daz diu kirche muoz verlorn sin.>
< des ist ein vuoder>, sprach er.
der bischolf sprach:< nu saget, wer
gestet iu des? den zeiget mir.>
der phaffe sprach:< daz müezet ir.
ichn liuge iu niht als umbe ein har.
endunket ez iuch niht vil war,
so machet ir mir stille sten
diu wazzer diu dar in gen,
so mizze ichz unde laze iuch sehen
daz ir mir nach müezet jehen.>
der bischolf sprach ze dem phaffen:
< sit irz also wellet schaffen,
so lat diu wazzer vür sich gan;
ich wil iuch des mezzens erlan,
sit ichs niht verenden mac.
nu saget mir, wie manic tac
ist von adam unz her?>
< der sint siben>, sprach er,
< als die ende hant genomen,
so siht man aber die selben komen.
swie lange disiu werlt ste,
irn wirt doch minner noch me.>
daz was dem bischolf ungemach.
zorniclich er zu dem phaffen sprach:
< nuo saget mir aber da bi,
welhez rehte enmitten si
uf disem ertriche.
teilt irz niht vil geliche,
ir wert der kirchen ane.
des sagt mir niht nach wane.>
der phaffe sprach:< daz si getan.
diu kirche, die ich von iu han,
diu stet enmitten rehte.
daz heizet iuwer knehte
mezzen mit einem seile.
reich ez an deheinem teile
eines halmes vürbaz,
so nemt die kirchen umbe daz.>
der bischolf sprach:< ir lieget.
swie harte ir mich betrieget,
doch muoz ich iu gelouben e
dann ich daz mezzen ane ge.
nu sagt mir, wie verre
- ir sit ein wiser herre -
von der erde unz an den himel si.>
der phaffe sprach:< ob iz so bi,
dar ruofet samfte ein man.
herre, zwivelt ir iht dar an,
so stiget hin uf, so ruof ich,
und hoerter niht vil gereite mich,
so stiget vil balde her nider
und habt iu die kirchen wider.>
daz was dem bischolf leit.
er sprach:< iuwer wisheit
diu müet mich so sere.
nuo sagt mir aber mere,
wie breit der himel müge sin,
oder diu kirch ist min.>
do sprach der phaffe amis:
< des mach ich iuch vil schier wis.
als mir min kunst hat geseit,
so ist er tusent klafter breit
und dar zuo tusent ellen.
welt ir si rehte zellen
- des wil ich iu wol gunnen -,
so sult ir die sunnen
und ouch den mannen nemen ab
und swaz der himel sterren hab
und rücket in dann über al
zesamen: er wirt also smal,
swenne ir in gemezzen hat,
daz ir mir mine kirchen lat.>
der bischolf sprach:< ir kunnet vil:
da von ich niht enberen wil,
ir müezet mich da mit eren
und einen esel diu buoch leren.
sit ir den himel gemezzen hat
und den wec der hin unz dar gat,
und dar zuo mer und erden,
nu wil ich innen werden
ob iu iht kunne widerstan.
habt ir ditz allez getan,
daz ir mir hie vor zelt,
so tuot ir ouch wol swaz ir welt.
nuo wil ich schouwen hie bi
ob daz ander allez war si.
gelert ir nu den esel wol,
so nim ich allez daz vür vol
daz ir mir habt gesagt,
und weiz wol daz ir rehte jagt.>
< nuo gebt mir einen esel her,
den wil ich leren>, sprach er.
do wart in kurzen stunden
ein junger esel vunden,
den brahte man dem phaffen dar.
der bischolf sprach:< nu nemt war,
unz wenn ir in gelert hat,
daz ir mich die zit wizzen lat.>
der phaffe sprach:< ir wizzet wol,
swer ein kint leren sol,
unz man im wisheit müeze jehen,
daz enmac nimmer e geschehen,
er muoz leren zweinzec jar:
da von weiz ich vür war,
geler ich einen esel wol
in drizec jaren als ich sol,
sit er sprechen nine kan,
da muoz es iu genüegen an.>
der bischolf sprach:< nu lat sehen.
deiswar, und enmag es niht geschehen,
ich gemache iuch harte unvro.>
nuo daht der phaffe do:
< wirn geleben nimmer drizec jar
alle dri, daz ist war,
der esel sterbe oder ich
oder der bischolf, swaz er sich
vermizzet uf minen schaden,
des mac mich der tot wol entladen.>
do der bischolf danne quam,
der phaffe sinen esel nam,
dem hiez er machen einen stal,
da er die kunst wol verhal,
wie er in leren wolde.
ein boese buoch er holde,
daz leit er rehte vür in
und schutte im habern dar in
zwischen ieslichem blat
und liez in nie werden sat.
ditz tet der phaffe umbe daz
daz er die bleter deste baz
gelernde werfen umbe.
als danne der tumbe
zwischen einem blat nine vant,
so warf er umbe zehant
ein anderz unde suohte da
und suohte aber anderswa.
als da nimmer inne was,
so stuont der esel unde las
in dem buoche unz an die stunt,
daz im die liste wurden kunt,
wie er den habern uz gewan.
daz treib er zallen ziten an
beidiu vruo und spate,
unz er wol gelernet hate
daz selbe blatwerfen gar.
nu quam der bischolf aber dar
und sprach, er wolde wizzen
wie sich hete gevlizzen
sin esel zuo den buochen.
nu begunde der phaffe suochen
ein buoch niuwe unde vrisch,
daz leit er vür sich uf den tisch
und sprach den bischolf an:
< herre, ich sag iu waz er kan:
er kan blat werfen wol.>
< daz selbe naem ich vür vol>,
sprach der bischolf zehant.
< sit er sichs underwant,
des ist so lange niht gewesen,
er gelern ouch wol lesen.
nuo lat michz blatwerfen sehen.>
der phaffe sprach:< daz sol geschehen.>
als er daz buoch uf getete
nach des bischolfes bete,
vuort er den esel dar.
do er des buoches wart gewar,
do greif er sa durch gewin
nach dem habern dar in.
swaz er gezzen het unz dar,
daz was uz einem buoch gar.
nuo enwas da niht inne.
do warf er nach gewinne
herumbe ein ander blat
und vant ouch niht an der stat.
do warf er aber anderswar,
und ersuohte daz buoch also gar.
waer ein korn dar inne gewesen,
daz het er ouch uz gelesen.
do er ninder niht envant,
do begund er lüen zehant
so er immer lutist kunde.
als er des begunde,
do sprach der bischolf:< waz ist daz?>
< des wil ich iuch bescheiden baz>,
begunde der phaffe jehen.
< er hat die buochstaben ersehen.
ich lere in daz a b c;
des enhat er niht me
noch gelernt wan daz a,
der hat er vil gesehen da.
do sprach er dicke umbe daz,
daz erz bedaehte deste baz.
er lernet uz der maze wol,
ich lere in swaz ich sol.>
des was der bischolf harte vro.
alsus schieden si sich do
harte minnicliche.
nu loste got der riche
den phaffen von der selben not,
wan der bischolf gelac tot
da nach in einer kurzen zit.
nu enlert er niht den esel sit.
nuo duhte der phaffe amis
die liute also wis
daz si gewis wolten wesen,
waer der bischolf genesen,
er het den esel gelert.
des wart der phaffe geert
und harte witen bekant.
swer daz maer bevant,
der reit dar ode er gienc,
wande er die liute wol enphienc.
des merten sich sin geste,
unz sin kumber wart so veste,
daz er niht mer vergelten kunde,
und dar nach an die stunde
daz er niht mohte geborgen.
do begund er vaste sorgen,
do gedaht er in sinem muote:
< swaz ich ie tet ze guote,
daz verlius ich ganzliche
ob ich dem hus entwiche:
ich waere so gerne dar inne.
swie ich daz guot gewinne,
also gewinne ich ez e
danne ich dem huse abe ge:
ich wil nach guote werben.
min hus sol niht verderben.>
nuo bereite der phaffe sich
und sehs knappen herlich,
die machet er geriten wol.
swaz ein phaffe haben sol
an lieb und an muote,
der predigen wil nach guote,
daz vuort der phaffe amis.
er was mit worten so wis,
daz man in ninder verwarf.
swes ein maler bedarf,
des vuort er michel rat
und dar zuo swes ein arzat
ze siner erzenie gert,
des was er alles gert,
hie mit vuor er in ein lant
da er ein kirchwihe vant,
und bat den phaffen der da was,
do er daz ewangelium gelas,
daz er in da predigen liez,
wand er imz halbez gehiez,
swaz er da gewünne.
da was manc edel künne
von geburen und von vrouwen,
der mohte man da schouwen
wol zweinzec hundert ode me.
nu sagt er von der niuwen e
und zoch die alten dar in
und redete harte starken sin.
danach sprach er also:
< ir mugt wol immer wesen vro
daz mich got hat her gesant.
ich han iu braht in ditze lant
ein heilictuom also guot,
daz alle tage zeichen tuot.
iu sol genade hie geschehen.
ich laz iuch zeichen hiute sehen,
daz ir mir wol geloubet.
sant brandanes houbet,
daz schouwet hie, daz han ich.
ez hat gesprochen wider mich,
ich sülm ein münster machen
mit also reinen sachen,
daz got von himel wol gezeme;
und daz ich des ophers nine neme,
daz gebiutet ez mir an den lip,
daz mir gebe dehein wip
diu zu ir elichem man
ie deheinen man gewan.
die so getane man han,
den gebiut ich, daz si stille stan,
wande gaeben si mir iht,
ze ware, des ennaem ich niht.
daz laz ich iuch wol schouwen.>
do begunden die vrouwen,
als er begunde singen,
mit opher zuo dringen.
die da tougen heten man,
die erbalten dar an
und wurden die aller ersten dar;
der opher nam er allez gar.
als si do gesahen
daz er begunde enphahen,
swaz im ze nemen geschach,
und niemens opher versprach,
do drungen die vrouwen alle
dar nach wol mit schalle.
diu da gestanden waere,
diu het ein boesez maere
iesa gemachet dar an:
man zige si tougenlicher man.
des kunden si sich wol verstan
und begunden alle zuo gan.
diu niht phenninges hate,
diu entlehent in vil drate
oder ophert ein vingerlin
guldin ode silberin.
si gahten dar so sere
als ob si alle ir ere
da mit solten loesen.
die biderben und die boesen
die huoben sich geliche dar.
si namen vlizeclichen war
swelh man niht ophern saehe,
daz man ir immer jaehe,
ir triuwe waere kopher.
da was daz richist opher
daz man e oder sit
ze so getaner hohzit
deheinem phaffen ie gegap.
da waer einiu in daz grap
mit eren gerner geleit,
danne si die valscheit
ir selber hete getan,
daz si niht zuo waere gegan.
diu tougen man hete genomen
und von dem worte wolde komen,
diu ophert wol dri stunt,
daz den liuten wurde kunt
daz si ane valsch waere
beidiu reine und erbaere.
do si alle geophert haten
und daz vil gerne taten,
do sprach der phaffe amis:
< got hat in gotlicher wis
sin zeichen hiute hie getan,
daz wis sus manige vrouwen han
die sich alle so wol bewart hant
daz si valscher minne ane stant
unt tougenlicher manne.
nuo gebiut ich bi dem banne,
diu hiute hie gewesen si,
daz man si valsches wizze vri.
daz sint si sicherliche.
swie edel oder swie riche
dehein vrouwe in der werlde si
und swie gewaltic da bi,
phliget si solher minne iht,
ich nim ir ophers niht.
der opher ich genomen han,
daz sult ir wizzen ane wan,
die sint so reine und so guot
daz si sich vor valsche hant behuot.>
sus wart der phaffe riche
und gelobt vil grozliche
von vrouwen und von wiben.
die rede begund er triben,
ze swelher kirchen er quam.
swa man sin predigen vernam,
da waren die vrouwen vro
und wurden ouch also
unschuldic valscher minnen.
mit den selben sinnen
gewan er guotes zehant,
daz er erloste siniu phant
und solhes richtuomes wielt
daz er sin hus wol behielt,
wand er die vrouwen erte.
swa er hin kerte,
da enphiengen si in als einen got
und gaben sich in sin gebot
und sprachen, sit er waere
ein heiliger predigaere,
daz er in dem lande umbe rite
und ein kirchen niht vermite,
ern predigt umbe daz
daz man die vrouwen deste baz
valscher minne weste vri.
im was zallen ziten bi
manger edelen vrouwen bote
die in sere baten bi gote,
daz er zu ir kirchen quaeme,
daz man in ouch da vernaeme.
des gewan er guotes solhe kraft
daz er wart gar unnothaft.
do der phaffe riche wart,
do gewan er solhe hohvart
daz er mit sinem sinne
nach groezerem gewinne
iesa begunde ringen.
er reit ze kerlingen
in die stat ze paris
quam der phaffe amis,
da er des landes künic vant.
zu dem sprach er zehant:
< bedörft ir iht des ich kan,
so duht ich mich ein saelic man.>
der künic sprach:< nu sagt mir,
meister, waz künste kunnet ir?>
< da kan ich malen also wol
daz ez alle diu werlt loben sol.
ich kan ze malen einen list
der allen liuten vrömde ist
die nu lebent unz an mich;
herre, den list den vant ich.
ich mal iu wol über al
ein hus ode einen sal
und mal dar an diu bilde
beidiu zam und und wilde
diu ieman lebendic hat gesehen.
so daz allez ist geschehen,
so laz ich dar in gen schouwen
beidiu ritter unde vrouwen
und alle die da bi sint.
si sin alt oder kint,
so ist da niemen so guot,
so wise noch so wol gemuot
die daz gemaelde kunnen sehen
wan den so wol ist geschehen
daz si rehtiu ekint
von vater und von muoter sint,
die sehent ez und niemen me.
die niht sint komen von der e,
die sehendes einen stich niht.
geruocht ir des werkes iht,
ich zeige iu gerne minnen sin,
daz ich der kunst ein meister bin.>
der künic sprach:< vil gerne ja.>
er vuort den meister iesa
in einen schoenen palas
der hoch und wit was
und hiez in umbe sich sehen.
dar nach bat er in verjehen
waz er im geben solde
daz er im malen wolde.
do sprach der phaffe amis:
< man lobt so sere in allen wis
beidiu iuwer lip und iuwer leben
daz ir mir lihte mugt gegeben;
gebt mir driu hundert marc,
die kost ich also starc
daz ez so gar dar zuo get
unz mir niht überic bestet.>
der künic sprach:< welt ir me,
entriuwen, ich gib ez iu e
danne wir uns scheiden nu zehant.
sit et vil vaste gemant
daz ir ez schier getuot.
ich engab nie gerner dehein guot.>
der phaffe sprach aber do:
< ich mal disen sal also,
die wil ich malende bin,
daz ir noch niemen dar in
under des komen sol.
daz getrou ouch ich enden wol
in sehs wochen oder e.
daz die wile niemen drin ge,
daz gebietet über al,
so wil ich malen einen sal.>
der künic sprach:< des sit gewert
und dazu alles des ir gert.
besliezet vaste die tür.
ich schaffe zwene da vür
die niemen lazent dar in,
unz ich der erste bin.
ich wil die sehs wochen uze sin
und wil die ritter min
alle bringen mit mir.
des selben tages sult ouch ir
ein solhe lehen von mir han:
swelh ritter welle dar in gan,
der muoz iu eine miete geben.
sol ich unz dar gesunt geleben,
swaz ritter ich gewaltec bin,
die müezen alle dar in,
daz man wol schouwe da bi,
wer ane valsch gewerket si.
swer ein ekint niht enist,
dem nim ich diu lehen, wizze krist.>
duo reit der künic dannen
iesa mit sinen mannen
und sagt daz maere über al.
do gie der phaffe in den sal
mit sinen knappen zehant.
des malens er sich underwant,
und sage iu wie erz ane vienc.
swaz venster in den sal gienc,
die besloz er harte sere
und lie da niemen mere
wan sin knappen inne sin.
vleisch, vische, met und win
und swar zuo in sin wille truoc,
des gap man im dar in genuoc;
und sag iu wes er danne phlac.
bede er saz und lac
und malte niht über al.
also buet er den sal
unz diu zit ende nam,
daz ouch der künic wider quam.
do braht er ritter ein her.
sin beschirmt des dehein wer,
die er in den sehs wochen
het gesehen ode gesprochen,
er braht sie mit im alle.
sus quam der künic mit schalle.
der meister vür den sal gienc,
den künic er minneclich enphienc
und sprach:< ir sult her in gan
und sult die ritter da uze lan,
unz ich vernem wie ez iu behage,
und die materie iu sage.>
nu wart des küniges vröude groz.
er gie dar in und besloz
die tür nach im. do daz geschach,
vroelich er an die wende sach.
don sach er niht wan als e.
da was ouch niht gemalet me,
des ensach er ouch niht mere.
do erschract er also sere
daz er vil nach was gevallen.
er besach den sal allen
und gewan vil groze swaere.
daz er gemalet waere,
des het der künic wol gesworn.
< ich han zwo ere verlorn>,
gedaht er in dem muote sin,
< beidu miner muoter unde min.
sprich, ich müge sin niht gesehen,
so beginnent aber die ander jehen
diez wol gesehen kunnen,
ich si mit valsche gewunnen.
ich sich nu wol, ich bin so blint
daz ich niht bin ein ekint.
mir ist doch bezzer, daz ich jehe,
daz ich ez bescheidenliche sehe:
so vrist ich dannoch min ere.
mich müet harte sere,
daz ez ritter unde vrouwen
und ouch knehte süln schouwen,
und daz ichs niht gesehen mac:
daz ist mir rehte ein totslac.>
er sprach:< meister, nuo sagt mir,
von waz materie habt ir
hie gemalt also schone.>
er sprach:< daz ist von salomone
und von sinem vater davit
und von dem grozen strit
den absolon mit im streit,
do er im jagende nach reit
und daz daz har im swancte
umb einen ast, daz er sich hancte.
so ist aber ditz ander
von dem künige alexander,
wie er treverins überwant
und porum von morlant,
und allez daz er ie begie.
herre, so stet aber hie
swaz die künige getaten
die gewalt vor rome haten.
so mac man aber hie sehen
swaz ze babilonie ist geschehen
unz ez diu gotes rache
geschiet mit manger sprache.
daz ich oben gemalt han,
daz han ich gar von iu getan:
ich han gemalt disen sal,
wie iuwer ritter über al
mit iu dar in gent
und bi iu sitzent unde stent.
swer daz gemaelde niht sehen mac,
wie er im selben einen slac
vor leide an sin herze tuot,
und wie rehte si sint gemuot
den ez ze sehen ist geschehen.>
< nu han ich ez allez wol gesehen>,
sprach der künic, swie er lüge,
< swer ez niht gesehen müge,
den laze wir im haben daz.
ich gesach nie hus gemalet baz.>
der meister sprach:< nu get hin
und lat die ritter her in
und sagt ouch in da bi,
waz min lehen hiute si.>
duo sloz der künic uf die tür
und sprach zu den rittern hin vür:
< swelh ritter da her in get,
die wil unz dirre tac stet,
der miete den meister min,
ode er sol da uze sin:
daz lehen han ich im verlan.>
do begunden die ritter zuo gan:
sumelich gaben im ir gewant,
sumelich phenninge zehant,
sumelich phaert oder swert:
sus wart er riche unde wert.
also drungen die ritter alle
hin in den sal mit schalle.
nuo enwas da niemen so swach
so er daz gemaelde niht ensach,
er erschract also sere
und sprach doch durch sin ere,
er saeh ez wol, ez waere guot.
si heten alle swaeren muot
und wurden alle riuwevar.
si vorhten, würde man gewar
daz si daz gemaelde niht enkürn,
daz si ir lehen verlürn
und müesen danne verderben.
si wanden vor leide sterben,
daz siz niht mohten gesehen.
do si den künic horten jehen,
daz stüende da, ditz stüende hie,
als in der meister wizzen lie,
si sprachen alle:< ez ist also>
und waren doch vil unvro,
daz si ir selbes laster korn.
ir igeslicher het wol gesworn,
si saehenz alle unz an in;
des jach er allez nach in hin,
er saehe ez uz der maze wol.
do was manger zornes vol
gein siner muoter umbe daz,
daz si sich niht behuote baz.
do siz alle wol gesahen
und des offenliche jahen,
diu arbeit waere wol bewant,
do begunde der meister zehant
ze dem künige urloubes gern
und bat sich sines lones wern.
der was im sa bereit.
do nam er urloup unde reit.
sin saelde diu was da so starc
daz er wol zwei hundert marc
da ze hove erworben hate.
die sant er heim vil drate
und hiez der geste wol phlegen
die wil er waere under wegen.
do die ritter über al
vil wol beschouweten den sal,
des andern tages gie drin schouwen
diu künegin mit ir vrouwen.
die erschracten vil sere
sam die ritter ode mere,
daz siz niht mohten gesehen,
und begunden als die ritter jehen,
si saehenz alle rehte.
nuo giengen ouch die knehte
do durch schouwen dar in.
durch sinen schämelichen sin
sprach da manc edel kneht,
ez waere guot unde reht,
ern gesaehe nie so schoenes niht.
< entriuwen, saehestuo da iht>,
sprach ein tumber der da bi was,
< min ougen sint niht ein glas,
ich saeh ez als wol benamen.>
do sprachen die sich wolten schamen:
< wir hoeren wol, du bist so blint
daz du niht bist ein ekint.>
sus sprach ein tumber da bi:
< ichn weiz waz kindes ich si;
ob ich ouch vater nie gewan,
hie ist niht gemalet an.
ez gesiht hie niemen baz danne ich.
swer des widertribet mich,
der gewinnet hiute dar an
den strit, den ich geleisten kan.>
sus heten die knehte einen strit
mit ein ander unz an die zit
daz ir me wart, die begunden jehen,
da enkunde niemen niht gesehen,
und swer ouch des jaehe,
daz er da gemalet saehe,
der taet einem gouch gelich.
do bedahten ouch die wisen sich,
do si da niht ensahen,
daz si nach dem tumben jahen,
und jahen do die knehte
nach ein ander rehte.
do die ritter daz vernamen
und zuo den knehten quamen,
do zweiten ouch si sich zehant;
iedoch ze jungist überwant
diu warheit die lüge,
daz si jahen, ez waere trüge,
alle samt gemeine
unz an den künic eine,
der sweic unz er vil wol vernam
waz im ze redene gezam.
do sprachen si alle geliche
beidu arm und riche,
daz si da niht ensahen,
do jach er des si jahen,
er ensaehe ouch da niht, weiz got.
do wart ein michel spot
da ze hove und ein grozer schal.
ze jungist sprachens über al:
< dirre phaffe ist ein karc man
daz er sus guot bejagen kan.>
do der phaffe amis
an guot erwarp so grozen pris
in dem hove ze kerlingen,
do reit er ze lutringen
und quam mit vrage zehant
da er den herzogen vant.
dem sagt er ein maere
daz an got niemen waere
bezzer arzat danne er.
< so hat iuch got gesendet her>,
sprach der herzoge do,
< so bin ich iuwer künfte vro.
ich han hie mage und man,
den ich ir leides übel gan,
der leit hie siech ein michel teil.
git iu got ein solch heil
daz ir die machet gesunt,
ir werdet riche in kurzer stunt.>
do sprach der phaffe amis:
< ich bin ein arzat also wis,
die der miselsuht ane stant
und ouch niht wunden hant,
den ist anders nie so we,
waer ir tusent ode me,
ich mache si gesunt e
danne dirre tac hiut zerge,
oder nemt mir min leben.
ichn bit iuch mir darumbe geben
weder minne noch reht
e daz ir hoeret unde seht
daz si jehent daz si gesunt sin;
so tuot mir iuwer genade schin.>
des was der herzoge vro.
< ir redet wol>, sprach er do.
sine siechen wurden besant.
der komen zweinzec zehant.
die vuort der phaffe in ein gaden.
< ich han iuch kurzlich entladen>,
sprach er,< iuwer siecheit,
welt ir mir sweren einen eit
daz ir die rede gar verdagt
ein wochen e daz ir si sagt;
daz hoeret zuo der buoze
an der ersten unmuoze.>
dar an liezen si in gesigen:
si swuoren im daz siz verswigen.
do sprach er die siechen an:
< nuo get an mich hin dan
und besprechet iuch da bi
welher der siechist si
under iu, den tuot mir kunt,
so sit ir iesa gesunt;
den selben wil ich toeten
und hilfe iu von iuwern noeten
mit sinem bluote hie zehant:
des si min lip iuwer phant.>
do erschracten die siechen.
der kume mohte kriechen
von sines siechtuomes not,
der vorhte nu, ez waere sin tot,
wurde man siner not geware,
und gie an stap dare
da si ditze gesprochen haten.
nuo hoeret wie si taten.
da gedahte ein igelich man:
< swie kleine ich nuo gesagen kan
daz mines siehtuomes si,
so sprichet einer hie bi,
der sine si noch kleiner;
so sprichet aber einer,
der sine si zwir als kleine;
so sprechent si alle gemeine,
ich si der siechist hie;
so toetet er mich und nert sie.
so wil ich mich behüeten e
und sprechen, mir ensi niht we.>
des gedaht der eine,
des gedahtens alle gemeine
und begunden alle jehen,
in waere genade geschehen,
si waeren alle wol gesunt:
daz tatens ouch ir meister kunt.
er sprach:< ir betrieget mich.>
do swuor igelicher vür sich
bi siner triuwe, ez waere war,
in enwurre niht umbe ein har.
des wart der meister harte vro.
< nuo get dan>, sprach er do,
< und sagt ez ouch dem herzogen.>
ditz wart niht lenger vür gezogen;
si giengen unde jahen,
do si ir herren sahen,
ez waer ein saelic komen,
in waere ein siechtuom benomen.
des nam in michel wunder
und vraget alle besunder,
ob ez waer ein warheit.
do betwanc si der eit
den si dem phaffen taten,
daz si dehein rede enhaten
wan daz si waeren wol gesunt.
do hiez er silbers da zestunt
dem phaffen hundert marc geben.
da wart dehein widerstreben,
ez wart im iesa gewegen.
er enphie den urloubes segen
und kerte danne zehant
und sant ez gegen engellant
und hiez ez geben den gesten.
den boesten und den besten.
do er den urloup enphie
und ein woche da nach uz gie,
do was den siechen also we
als ouch da vor ode me.
nuo sagten si dem herzogen,
wie si hat betrogen
der arzt der si solte neren,
wie si im den eit müesen sweren
daz siz verholn trüegen
sehs tage e sis gewüegen.
do er daz het vernomen,
wie er von danne waere komen,
er sagt ez den sinen über al.
do wart es ein groz schal
in dem hove ze luteringen
als da ze kerlingen.
si sprachen alle, amis
der waer der liste harte wis.
do der phaffe von lutringen quam,
swa er kirchwihe vernam,
da predigt er als e.
dar zuo tet er ouch me.
er vuort ein schoene baren,
da sin kefsen inne waren
und sin heilictuom des er phlac.
ouch liez er nie deheinen tac,
er sant einen kneht vür
daz er spehet und erkür,
wa ein geburin waere
beidiu riche und alwaere.
der enbot er daz gebot sin,
er wolt die naht mit ir sin.
durch sin groze heilikeit
des was si danne vil gemeit
daz si in solte sehen.
so hiez er ouch den kneht spehen
wie ir han getan waere.
als er vernam daz maere,
so hiez er balde loufen
und einen han koufen
daz si beide gelich waren,
den verbarc er in der baren.
do er ze herbergen quam
und an der vrouwen vernam
daz er si duht ein heilic man
und daz si bereiten began
ein wirtschaft durch den willen sin,
so sprach er:< liebiu swester min,
du hast ein opher, daz gip mir.
deiswar, enphahe ich daz von dir,
ez giltet dir got vor hankrat.
daz ist din han der dort stat,
den heiz mir machen ze naht
durch got, so du beste maht.>
der han wart vil schiere tot.
si beit kume unz er gesot.
den az er alterseine
und behielt daz gebeine.
do daz liut allez slafen quam,
sinen han er her uz nam,
den er in die baren het gesat,
und truogen an die selben stat
da ener han wart genomen.
so danne diu zit was komen
daz kraen solt der han,
so huop er vroelichen an.
als er danne krate,
so hiez der phaffe drate
sinen kneht ein lieht zünden
und begunde der vrouwen künden,
ir han waere wider komen.
si sprach:< ich han ez wol vernomen:
hie ist ein zeichen geschehen.>
< also soltu dich versehen,
daz geloube got und mir,
swaz ich enphahe von dir>,
sprach der phaffe amis,
< daz giltet dir got zwein wis:
daz er hie gilt als vil
und dir doch sin riche geben wil.>
einen tisch hiez er dar suochen.
mit sinen guoten altertuochen
wart er bedecket also wol
sam ein alter beste sol.
der uf satzt er sin kefsen gar,
die waren schone goltvar.
da stuonden inne steine,
die waren alle gemeine
kristallen luter als ein is.
so satzt der phaffe amis
wol drizec lieht umbe sich
und macht ein amt herlich.
sin metin sang er vruo
und ein messe dar zuo
und tet der vrouwen danne
ir magen und ir manne
also grozen antlaz,
der gotes riche waer ein vraz,
er müese in genuoget han.
swaz si übels heten getan
und noch tuon solten,
swie vils sünden wolten
immer allez ir leben,
daz wart in allez vergeben.
da mit gewan er in an,
e er schiede von dan,
einer marc wert ode me.
tet ez enmanne ein teil we,
so bat inz wip unz an die stunde
daz er ir vil wol gunde
swaz si dem herren wolt geben
umbe daz ewige leben.
mit dem selben bejage
huop er sich danne e tage.
im wart erspeht eins ritters wip,
diu het einen alwaeren lip
und was der ritter uz geriten.
die hiez er herberge biten;
diu was im iesa bereit.
do si siner heilikeit
an ir hanen wart gewar,
do gap si im ein tuoch dar
daz was kleine unde blanc
und wol hundert ellen lanc.
hie mit rumet er ez da.
nu quam der ritter iesa.
do begund im diu vrouwe jehen,
da waer ein zeichen geschehen
von einem heiligen man.
< waz gewan er dir an?>
sprach der ritter zehant.
si sprach:< ez waer wol bewant,
het ich im gegeben iht.
leider, do enhet ich niht
wan kleines tuoches hundert ellen.>
< der ein toerin solt wellen,
dich möhte er nemen,> sprach er,
< weizgot, er git daz tuoch her.>
er was zornic unde karc.
sin ros was snel und starc
dar uf wart im vil gach
und rant dem phaffen nach.
nu was der phaffe amis
mit kargen listen so wis
daz er sich vil wol versach
des selben daz ouch da geschach,
so der ritter wider quaeme
und umbe daz tuoch vernaeme,
daz er im nach geriete jagen.
da enkegen het er ein viuwer geslagen,
und sag iu, wa von daz geschach.
als er den ritter komen sach,
do het erz in kurzen stunden
enmitten in daz tuoch gebunden.
der ritter kom vil zornvar
und sprach ouch zornicliche dar:
< westet ir, triegaere,
wie gern ich des enbaere
daz ir mir min wip habt betrogen,
ir habet anderswa gelogen.
sit ir mir min guot enphüeret hat,
so wil ich des niht haben rat.
nu ichz bi iu vunden han,
ir müezet mir ze buoze stan.>
do sprach der phaffe amis:
< herre, irn müget deheinen pris
an einem phaffen began.
ich wil ez an die vrouwen lan
daz ich ir tuoch vil gar versprach,
und über minen willen geschach
daz si mir ez selbe uf bant.
ir müget uns nemen hie zehant
den lip und allez daz wir han;
ir wellet ez danne selbe lan
durch iuwer ere und durch got
und durch iuwer tugende gebot,
ir habet unser wol gewalt.>
swie groz und swie manicvalt
des ritters zorn doch waere,
do dirre triegaere
so vlegeliche rede bot,
do liez ern riten ane not,
wan daz erz tuoch wider nam.
do er verre von im quam,
do begunde daz tuoch brinnen,
des wart der ritter innen.
als erz uf gewant,
do was ez inne gar verbrant
und bran ouch ie genote.
do wart er als ein tote
vor dem leide getan.
er wolte vil gewis han,
ez waere von den sünden komen
daz erz dem manne het genomen
dem ez durch got was gegeben.
er vorhte, ez gieng im an daz leben,
ob erz niht wider taete
daz er got geroubet haete.
er warf daz tuoch uf daz gras
und liez ez brinnen swaz sin was
und rant im an der stunde nach.
im wart nu zwier als gach
nach dem phaffen als e.
im tet diu sünde harte we
daz erz tuoch wider nam.
do er aber zu dem phaffen quam,
do bat er in vil sere
durch des grozen gotes ere
und durch die kristen triuwe,
daz er sines herzen riuwe
naem und sine buoze.
dar nach viel er im ze vuoze
und suohte sine hulde.
daz er im sine schulde
vergaebe, des begund er biten
mit vil diemüetigen siten.
der phaffe sprach:< daz tuon ich.
ir sit unschuldic wider mich.
sit ir schuldic wider got
ode wider sin gebot,
daz vergebe er iu durch sine kraft.
saget mir durch iuwer ritterschaft,
warumbe habt ir ditz getan?
ich het ez ane zorn lan
daz ir namet iuwer tuoch.
ich getete iu nimmer deheinen vluoch.>
do sagt der ritter maere,
daz ez von sinen sünden waere
vil nach gar verbrunnen.
er sprach:< ir sult mir gunnen
daz ichz iu gelte zwivalt.>
nu het er den gewalt
daz er mit im dannen reit,
ez waer im liep ode leit.
do der ritter heim quam
und diu vrouwe vernam
wie dem tuoch was geschehen,
si sprach:< nu hastu wol gesehen
daz du wider got strebest
und niht kristenlichen lebest.>
< vrouwe, hilf mir da zuo
durch got daz ichz wider tuo>,
sprach der ritter zehant.
do versatzt si allez ir gewant
und gewan dem phaffen zehen phunt.
dar zu tet der ritter kunt
sinen nachgeburen dise geschiht.
die enliezen ouch des niht,
si enkouften sich in sin gebet
daz ez dem phaffen sanfte tet.
als er da michel guot gewan,
do schiet er vroelichen dan
und warp aber nach bejage.
er vant an einem vritage
einen gebur der het michel guot
und het alwaeren muot.
in des hove ein brunne vloz.
nu het der phaffe vische groz
also lebentige dar braht
und het ez also bedaht
daz si lebende komen drin.
daz tet er aber durch gewin.
do man enbizen solde
und den tisch rihten wolde,
do sprach der phaffe amis:
< ir sult den ewigen pris
mit disem inbize bejagen,
des sult ir an mir niht verzagen.
ir sult mir in der minne geben
groze vische die noch leben.
ich enbize nicht anders hie.>
der wirt sprach:< wa naeme ich die?
si sint uns gar ze verre.
daz wizze unser herre,
waeren si hie veile,
ir würde iu genuoc ze teile.>
der phaffe sprach, ich sag iu wie:
< so get enwec und vahet sie
hin da daz wazzer si.>
< dar sint langer mile dri>,
begunde im der wirt verjehen,
< des mac ez leider niht geschehen.>
der phaffe sprach:< wie mac daz komen?
wa habt ir wazzer denn genomen
daz ir unz her getrunken hat?>
er sprach:< des han ich guoten rat.
herre, woltet ir des iht?
sahet ir minen brunnen niht?
der ist kalt und klar
und ist der beste durch daz jar
unt vliuzet harte schone.>
< her wirt, daz iu got lone,
so suochet uns ein sip her
und ge wir vischen>, sprach er,
< in den selben brunnen.
wil uns got vische gunnen,
wir vahen ir drinne genuoc.>
der wirt ein sip dar truoc.
duo daz sip was gewunnen,
si giengen zuo dem brunnen.
als er den brunnen gesach,
der phaffe einen segen sprach.
als der segen wart getan,
er hiez den wirt dar gan
und hiez in vische vahen.
do er begunde nahen,
nuo was der brunne vische vol,
die lebten alle harte wol:
die waren groz unde guot.
nuo het der wirt den muot,
die vische kaemen von gote,
ditz waer ein rehter gotes bote
und waer ein heiliger man.
nuo er die vische uz gewan,
do liez ers ouch sin wip sehen.
nuo begunde si vür war jehen,
swaz si allez ir leben
in gotes ere wolten gegeben,
daz solten si nuo senden gote;
ditz waere sin gewisser bote.
do si enbizzen haten,
si heten sich beraten,
daz si im gaeben zehen phunt.
da wider tet er in kunt,
swaz si übels ie getaeten,
daz si des antlaz haeten.
nu reit er aber vürbaz.
swa er nahtes bi dem wirte saz,
so het er einen kneht ie
der in ein ander hus gie
und vraget da der maere
wie manec jar des waere
daz der wirt die husvrouwen nam,
und wie dicke er hin ze rome quam
sante peter ze lobe
und ze sancte jacobe,
und wie ir beider veter hiezen,
und wenne si daz leben liezen
und ir muoter alsam
so im ir igliches nam
bescheidenlichen wart gesagt,
so wart in mit vrage niht verdagt
unz er ervuor die maere
wie vil ir kinde waere
und wie diu waeren genant.
so er die namen gar bevant
der jungen und der alten,
- daz der got müeze walten -
er schreips alle an ein wahs.
er was kündic als ein tahs
und ervuor vil ebene
wie vil ir von dem lebene
der tot gescheiden hate,
und mit welhem burate
der lebentigen iegelichez genas.
so der phaffe disen brief gelas,
so nant er in vil rehte
ir kint und ir geslehte,
der vrouwen und dem wirte
unz er si gar verirte
der sinne die si solden han,
daz si geloubten ane wan,
swaz er spraeche, ez waere war,
und ahten denne niht ein har
uf ir guot und uf ir leben
und begunden im also vil geben
daz ez in schatte zehen jar.
da wider seit er in vür war,
si würden alt und riche
und vüeren denn alle geliche
ze himelrich an einem tage.
daz waer ein heilic warsage,
des geloubten si vil sere.
so beleip er da niht mere.
hort er von einer stat sagen,
dar er nach vierzehen tagen
wolte riten nach gewin,
da sant er zwene knappen hin
die da beteln giengen
und ir dinc so ane viengen
als si waeren blint oder lam.
so der phaffe denn hin quam
und sagte so grozen ruom,
welch zeichen sin heilictuom
alle tage taete,
der ez genaden baete,
der würde helfe wol gewar,
so giengen dise zwene knappen dar
die er vür het gesant.
die wurden iesa zehant
von sinem heilictuom gesunt.
daz wart vil kurzlichen kunt
in der stat überal
wart ein harte michel schal.
si luten unde sungen.
die liute zuo drungen
mit opher vlizecliche,
beide arm und riche.
die liute in der stat gar
brahten alle ir opher dar.
als er daz enphangen hate,
do kert er danne drate.
nu hoeret waz im do geschach.
er kom da er einen probest sach,
alwaere und einvaltic,
und iedoch was er gewaltic
über ein viel michel guot.
do riet dem phaffen sin muot,
möht er den betriegen,
daz waer ein nützez liegen,
ez gült im solhe miete
daz er sin hus beriete
ze einem halben jare.
an kleidern und an hare
schuof sich der trügenaere
als er ein gebur waere.
nu begieng er ouch geburen reht.
er quam gegangen ane kneht
da er den selben probest vant.
der begunde in vragen zehant,
war stüende sin gemuot.
< ich bin ein man ane guot,>
sprach der phaffe amis,
< ouch stet min muot zuo selber wis
daz ich niht wil nach guote streben,
wand ich wil ane sünde leben
und wil unz an min ende
min herze und min hende
gegen got bieten swenne ich mac,
daz mir der ängestliche tac
ze saelden müeze erschinen,
so got mit den sinen
die sündaere verteilet
die er nimmer mer geheilet.>
nu sprach der phaffe amis
so wise wort in leiten wis
daz der probest selbe sprach:
< swaz ich leien ie gesach,
so vernam ich nie so wisen niht.
kunnet ir der buoche iht?>
< nein ich, herre>, sprach er.
< sit got willekomen her,>
sprach der probest aber do,
< triuwen, ich bin iuwer vro.
sit ir so wise rede gebet
und dar zuo ane sünde lebet,
so sult ir tuon des ich iuch bite:
da wirt ditz arm kloster mite
gebezzert ein michel teil,
und wirt ouch iuwer sele heil,
daz ir hie bi uns belibet
und iuwer tage vertribet
die ir noch ze leben hat.
ich hoere wol daz iuwer rat
ditz kloster helfen sol:
ir habet so wiser sinne zol.>
do sprach der phaffe amis:
< ich bin leider niht so wis
als von rehte ein klosterman;
wan ich der phrüende niht enkan
so wol gedienen als ich sol.>
< ir dienetz uzer maze wol,>
sprach der alwaere,
< sit unser schaffaere,
da enscheid ich niht abe,
über allez daz ditz kloster habe
da uze oder da inne
oder immer me gewinne.
daz gib ich iu vür iuwer sünde
und wil iuwer urkünde
an dem jungisten tage sin.
da zuo besliezet unsern schrin
da unser silber inne lit.>
da wider het er deheinen strit;
er enphie daz amt iesa.
sus was der phaffe amis da
wol vier wochen ode me,
daz des amptes sit noch e
nie so wol gephlegen wart.
ez was so rehte wol bewart
daz guot da mit er umbe gie,
daz des jahen alle die
die daz kloster hate,
an bu und an rate
kund er nimmer wiser wesen;
im möhte diu sele wol genesen,
do sie gesahen wes er phlac:
sin vaste diu was allen tac,
und az et wazzer und brot;
dar zuo leit er groze not
von wachen unde von gebete.
nuo hoeret waz er tete.
er vuort den probst besunder.
< ich wil iu sagen ein wunder,>
sprach der phaffe amis,
< ir sit so getriu und so wis
daz ichz iu wol tuon kunt.
der engel ist nu dri stunt
zuo mir komen da ich lac
unde got ze vlegen phlac.
der sprichet ze allen ziten,
ich sül niht langer biten,
ich sül die messe singen.
mir sül so wol gelingen,
als ich daz mesegewant
an mich gelege, daz ich zehant
der buoche ein wiser meister si.
nu ratet mir, durch die namen dri,
waz iuch darumbe dunket guot.
ich sag iu rehte minen muot:
ich versuoht ez gerne, möht ez sin,
so niwan iuwer unde min
in dem münster waere.
wil unser schephaere
daz ich diu buoch kunnen sol,
daz kunnet ir vernemen wol.
ist daz aber ich betrogen bin,
so habet ir so getriuwen sin
daz ir mirz helfet verdagen.
ditz sult ir nieman sagen
und sult swigen durch got;
ich würde anders gar ein spot,
vernaeme man daz maere
daz ich betrogen waere.>
der probest sprach:< des sit gewert.
ich tuon vil gerne swes ir gert.
entriuwen, wir sulnz versuochen.
wir lesen an den buochen
von mangem der ze schuole nie
weder halben tac noch ganzen gie,
wan daz in got erkande
und im ze meister sande
sinen geist der im ze kurzer stunt
alle wisheit machte kunt:
wil got, daz mac ouch hie geschehen.
ist ez als ir mir habt verjehen,
so ist iu nütze unde guot,
daz ir vil williclichen tuot
swaz der engel gebot.>
nu wart dem probest harte not
daz er in bereite da zuo.
des andern morgens vruo
vuort er in in daz münster hin
und besloz die tür nach in.
dar nach machte er in bereit:
er het im schiere angeleit
daz beste messegewant.
do huop der phaffe an zehant
von dem heiligem geiste unde sanc
ein messe schoene unde lanc.
do der probest daz vernam,
sin herze in den gelouben quam,
swaz er laese ode sunge,
daz ez mit alle erklunge
uz des heiligen geistes munde.
wand er niht enkunde,
so het er gesworen wol,
er waer des heiligen geistes vol.
do er gesanc und gelas
unz der messe ein ende was,
do vraget er der maere
ob diu messe rehte waere.
der probest sprach:< si ist so guot
daz sich vröut min muot,
daz ich iuwer künde ie gewan.
ir sit ein heilic man.
got hat groz dinc durch iuch getan.
nu sult ir mich durch got lan
in iuwerm gebete sin.>
< ich tuon,> sprach er,< herre min.>
der probest niht verdagte,
er enbot unde sagte
ditz maere swem er kunde.
in einer kurzen stunde
kom wunder phaffen da hin.
durch ir kärclichen sin
wolten si in versuochen.
si begunden in von den buochen
starker maere vragen.
des beschiet er si ane tragen,
unz si alle begunden jehen,
si enheten gehort noch gesehen
deheinen man so wisen
so meister amisen.
sus macht er mangen affen.
nuo seiten die phaffen
daz maere iesa zehant
allenthalben in diu lant
daz amis der schaffaere
ein heiliger phaffe waere;
von gotes lere
würde nie dehein man so sere
mit dem heiligen geist bevangen.
geriten und gegangen
komen diu lantliute geliche,
beidiu arm und riche,
und brahten alle ir opher dar.
daz werte vier wochen gar,
daz er niun opher enphienc,
und daz liute zuo gienc
beidiu naht unde tac.
do diu zuovart gelac,
nu waren im tougenlichen bi
siner knappen zwene oder dri.
die hiez er daz si gahten
und im diu ros brahten.
des wurden si gemeit
und waren der künfte gereit.
si komen an der selben naht.
nu het er trunken gemaht
beidiu bruoder unde knehte,
daz si lagen rehte
als ob si waeren erslagen.
do hiez der phaffe uz tragen
silber und golt drate,
swaz man im geophert hate,
daz des niht vergezzen wart.
sus braht er mit im an die vart
wol zwei hundert marke.
do gaht er harte starke,
daz er an schaden hin quam.
do man daz maere sit vernam,
do wart der probest überladen
mit grozem zorne unde schaden;
dar zuo leit er grozen spot.
die tumben liute lobten got
daz im so leide was geschehen
durch daz wand si in horten jehen
daz sin schaffaere
ein heilic phaffe waere.
swaz da rede wart vernomen,
doch was er wol hin komen.
wolt ich die trügen alle sagen
die er begienc bi sinen tagen,
der würde mer danne ze vil;
durch daz ich michs mazen wil.
er was der erste man
der solhes amptes ie began.
do er von kerlingen
unz her ze luteringen
und also wider ze engellant
mit sinen listen überwant
beidiu arme und riche
und si alle geliche
mit sinem triegen verlos,
nu vand er aber unde kos
einen list da mit er mer gewan.
er daht:< ich wil ein koufman
werden nach gewinne
und wil mit minem sinne
michel guot erwerben
oder benamen sterben.
waz hilfet min ringen
nach also kleinen dingen?
biz mir ein wenic widervert,
daz ist in minem huse verzert.
ich muoz sus immer arm sin.
ich wil nu daz hus min
betalle ze eren machen
oder gar verswachen.
ich wil guote lagen
und den lip so wagen
daz man wunder drabe saget,
oder guot wirt von mir bejaget.>
sus vienc er sin dinc an.
er bereite sich als ein koufman
der vil riche solte sin.
er gewan diu besten soumschrin
diu er vinden kunde,
und gap zwei hundert phunde
umbe guote soumaere.
er machte driu schrin swaere,
er leit drin er enruochte waz.
ditz tet der phaffe umbe daz
daz man dar an saehe,
wes im sin state jaehe.
er gewan gevüege knehte
die im dar zuo komen rehte,
si müesen den lip wagen,
und im der soumaere phlagen.
sus vuor der phaffe amis
in eines koufmannes wis
unz hin gein kriechen in daz lant
da er nindert einen kouf envant,
er enduhte in gar ze kleine.
< nu saget diu werlt gemeine>,
daht er in sinem muote,
< von dem grozen guote
daz ze kunstenopel si,
da wird ich lihte sorgen vri.>
er vuor vroelichen in die stat.
den er sich herbergen bat,
der was der rede harte vro.
sin geverte was also
daz sin ein wirt vil wol genoz,
da von in lützel verdroz,
er schuof im harte guot gemach.
do er vil müezicliche besach
die stat und daz vil groze guot,
do troste in sere sin muot,
er würde siner swaer entladen.
nu kom er in ein koufgaden,
da sach er phelle me
danne er ir sit oder e
ie gesaehe bi sinen tagen.
daz begund im harte wol behagen.
si waren so manger slahte
und so hoher ahte
daz sin herze des verjach,
den besten den er ie gesach
in den landen anderswa,
so waere der boeste tiurer da.
als er die phelle gesach,
er gie hin daz er niht ensprach
als er si koufen wolde.
wie ers erwerben solde,
des was er dannoch unwis.
nuo gesach der phaffe amis
einen kalwen muraere,
den vraget er der maere.
er sprach:< ich bin ein vranke.
ez ist mir wol ze danke,
daz ich iuwer sprache han vernomen.
daz ich in ditz lant bin komen,
daz geschuof ein wunderlich geschiht.
nu versten ich dirre sprache niht,
daz müet mich harte sere.>
< wolt ir nuo immer mere
reht in herren wise leben,
den rat wil ich iu geben,>
sprach der phaffe amis,
< disen saeliclichen pris
kan ich iu wol gevüegen zuo.
mir starp an dem maentage vruo
ein bischolf, der herre min.
nu sult ir mich ergetzen sin.
ich was sin lieber kappelan:
nuo ist diu wal an mich verlan,
swen ich ze bischolf neme,
daz uns der allen wol gezeme.
da sult ir bischolf werden.
über al kriechische erden
ist kein so riche bistuom.
ir mugt den werltlichen ruom
und gotes hulde wol bejagen.>
< den spot möht ir wol verdagen,>
sprach der kalwe gebur,
< mir wirt min spise dar zuo ze sur,
des mac ich keinen rat han.>
< ich wil iuch des geniezen lan,
lieber lantman,> sprach er,
< daz iuch got so rehte her
ze disen saelden hat gesant.
ir sit mir liep durch daz lant
danne wir beide sin geborn.
ir sit ze bischolf erkorn,
daz muoz also staete sin.>
< wes spottet ir min?
wie möht ich bischolf wesen,
ich kunde singen ode lesen
oder kunde der buoche iht?>
< ir dürfet anders kunnet niht,>
sprach der phaffe amis,
< wan daz ir tuot einen wis:
sprechet ein wort als ich iu sage.
swaz man dise zwene tage
mit iu rede oder tuo,
da entuot anders niht zuo
wan daz ir sprechet: « ez ist war ».
lebet ir denne tusent jar,
diu sult ir elliu bischolf wesen.
ir endürfet singen noch lesen,
daz kan ich wol geschaffen.
dise kriechisch phaffen
verstent unser buoche niht.
swenne iu ze singen geschiht.
so singet ir ein tiutschez liet
- ez ist ein kriechische diet -,
so sage ich daz ez diu messe si:
da wirt uns zwein vil sanfte bi.>
nu was so alwaere
der kalwe muraere
daz er sich überreden lie,
und in dem namen hin gie,
daz er bischolf werden solde
und ein herre wesen solde
und ouch leben in herren wis.
daz beschuof der phaffe amis.
er kleite den muraere
als er ein bischolf waere,
und truoc im einen stuol mite
nach der bischolfe site.
der phaffe sprach:< nuo nemt war
daz iu ein wort iht enphar,
wan daz ir sprechet: « ez ist war. »
sprechet ir anders iht umb ein har,
so sit ir ze einem gouche erkorn
und habt daz bistuom verlorn.
durch daz ir mir so liep sit,
so wil ich iuch ze dirre zit
vil gerne behüeten vor schaden.>
nu giengen si aber in daz gaden
da die phelle lagen.
den wirt begunde er vragen,
amis der triegaere,
wie vil der phelle waere
die er geleisten möhte.
< west ich waz daz töhte,
möhtz iu iht ze staten stan,
ez würde iu schiere kunt getan>,
sprach der wirt, der was wis.
do sprach der phaffe amis:
< deiswar, ez vrumt uns beiden
e daz wir uns hie scheiden.>
der wirt sprach:< ir ist so vil
daz ich des gelouben wil,
gaebe ichs ze halbem werde,
daz alliu tiutschiu erde
deheinen man so richen hete
der mich ir ane tete.
seht, wa mir der quaeme
ders nach ir wirde naeme.>
der phaffe sprach:< nu nemt war
wi irs uns gebt: wir nemens gar,
welt ir vuoge dran begen.
min herre, den ir hie seht sten,
der ist ein bischolf riche
und wil vil herliche
dise hohzeit leben
und wil so vil rittern geben
ros, kleider unde swert.
ist daz ir in gar gewert
der phelle die er koufen wil,
ir dunket iuch selben nie so vil
ir enwirt uns über niht ein har.>
do sprach der bischolf:< deiswar.>
des was der wirt harte vro.
< triuwen, herre,> sprach er do,
< sit ir ir aller gert,
der boeste ist zehen marc wert,
also wil ich iu den besten geben:
da sult ir niht wider streben.>
do sprach der phaffe amis:
< ich bin ze koufe wol so wis
daz ich daz wider rate.
da von sprechet drate,
daz doch ze jungist muoz sin,
und lat mich und den herren min
vil rehte hoeren die geschiht
wi irs uns gebet und anders niht.>
der wirt sprach:< daz tuon ich.
ir koufet deheinen wider mich,
irn müezet mir geben aht marc.
dunket iuch der schade alze starc,
so gewehent der rede nimmer me.
ich behielte sie zehen jar e,
ob ich so lange solte leben,
danne ichs naher wolte geben.>
< nuo slahts uns vroelichen her.
wir suln si koufen>, sprach er.
sus wurden si im dar geslagen.
der phaffe hiez si hin tragen.
der wirt sprach:< nu geltet si e.>
< irn dürfet anders niht me>,
sprach der phaffe amis,
< wan daz ir tuot in einen wis.
unser herberge ist hie nahen bi.
zelt si ot, wie vil ir si,
daz ez min herre sehe,
daz uns beiden reht geschehe:
der sol hie bi iu sitzen.
wir sulen mit guoten witzen
iu gelten und bereiten.
ir endürfet niht lenger beiten
wan unz wir si hin getragen,
daz ir uns kunnet gesagen,
waz iu min herre gelten sol.
daz mag er iu geleisten wol:
daz ist mir aller beste kunt.
ich han hie wol driu tusent phunt
sins silbers geslozzen.
ir habt sin genozzen,
e ir von uns scheidet,
daz ez iu niht leidet.
deiswar, er git iu sin guot
an dem koufe den ir hie tuot.
ez hilfet iuch ein halbez jar.>
do sprach der bischolf:< deiswar.>
daz begunde dem wirte wol behagen.
< nu heizet si balde hin tragen>,
sprach er zuo dem phaffen.
do begund er balde schaffen,
daz sine knehte quamen
und die phelle namen
und sie in ein schif truogen,
und im des niht gewuogen
dem si da gelten solten.
do si sie gar geholten,
do sprach der phaffe amis:
< wir suln iu gelten in der wis
daz wir niht dürfen bagen.
erwerbet uns ein wagen.
ich wil daz silber bringen
beidiu an phenningen
und ouch harte wiz gebrant.
so nemt die wage in die hant
und weget unz an die zit
daz ir wol gewert sit.
min herre koufet ane var.>
do sprach der bischolf:< deiswar.>
hin gie der phaffe drate.
sin knehte und swaz er hate,
daz was in ein schif komen.
si heten wol von im vernomen,
er wolt entrinnen uf den se.
da wart niht gebeitet me,
er stiez sin schif vil balde an.
sus kom der phaffe von dan.
nuo sul wir des gedenken:
der wirt hiez wunder schenken
durch des bischolfes ere;
vil spise und dannoch mere
bereit er durch den einen man.
ein silberwage er gewan
und ein geloete also starc
daz ez wol die zwelften marc
in die einleften wac.
nuo wartet er allen den tac;
daz er sin silber naeme,
wenne der phaffe quaeme.
daz wert unz an die stunde
daz ez abenden begunde.
do im nieman niht brahte
noch ze bringen gedahte,
daz wart im harte swaere.
< wie ist iuwer kameraere
alsus lange?> sprach er,
< er wil liht daz silber her
bringen morgen an dem tage.
er vürhtet liht daz ich sage,
ez duhte mich niht volle klar.>
do sprach der bischolf:< deiswar.>
die naht was er vil erhaft
und gab im groze wirtschaft,
und hiez im betten also wol
als man einem herren sol.
des morgens wart do spise
bereitet wol nach prise.
uf des bischolfes schaden
der wirt begunde dar laden
sin vriunt der er schone phlac.
nuo wart er allen den tac
nach sinem silber als e.
nu kom im aber niht me
danne als an dem andern tage.
in einer vriuntlichen klage
sprach er dem bischolf zuo:
< ditz silber waere hiute vruo,
deiswar, vil billiche komen.
swaz im die state hat benomen,
ich waene, im etewaz werre.
ir herberge ist lihte verre
oder si habent den slüzzel verlorn.
mir ist an dem kameraer zorn,
daz er sin rehte so zebrach
daz er iuch hiute nie gesach.
ich waene, der tac bedunke iuch swar.>
do sprach der bischolf:< deiswar.>
des zornes er do niht me gewuoc
und gap im aber wol genuoc
und leit in sanfte dar zuo.
do si des dritten morgens vruo
enbizzen waren harte wol,
< ich enweiz wie ich gebaren sol
vor dem leide,> sprach der wirt,
< daz mir min silber niht enwirt.
ich waene, iuwer kameraere
um klein guot verbaere
daz er iuch mit ein halbez jar.>
do sprach der bischolf:< deiswar.>
do erschrac der wirt vil sere.
< iuwer enwirt hie niht mere
so wol gepflegen,> sprach er,
< irn schaffet mir min silber her.
mir ist der muot so swaere.
ich waene, iuwer kameraere
mich welle also bereiten
daz ich muoz lenger beiten
dann über funfzehen jar.>
do sprach der bischof:< deiswar.>
des wortes wart der wirt ergremt.
er sprach:< so werdet ir gelemt
an beinen und an armen
ez ensol mich niht erbarmen
swaz ich iu getuon mac.
ich laz iuch nimmer einen tac
hie nach lenger geleben.
habt ir mir alsus vergeben,
so müezet ir den tot han:
ir und iuwer kappelan
niht baz gedienet umb ein har.>
do sprach der bischof:< deiswar.>
der wirt sprach:< diu warheit
wirt iu noch hiut ein herzenleit.>
mit grimmigen muot er dar gie.
bi dem har er in gevie
und warf in zorniclichen nider.
da ensprach er anders niht wider
wan daz er sprach:< deiswar.>
do er im hut und har
abe sluog unde brach,
do rief er allez unde sprach:
< ez ist war, ez ist war.>
ob er in slüege ein halbez jar,
er riefe niwan den selben schrei.
er het im vil nach enzwei
beidiu houbt und bein geslagen.
die ditz maere horten sagen,
die komen dar geloufen gar.
nu kom der burgaer ouch dar,
dem er gemuret hate,
und vragt den wirt vil drate,
waz er wize disem man.
er sprach:< swaz ich ie gewan,
daz hat er also gar hin
daz ich da von verdorben bin.
er ist ein bischolf, ich weiz wa,
si gesehent in aber nimmer da.
er muoz mir lazen daz leben
oder muoz mir min silber geben:
vür daz lit er gisel hie.
ich gesach so mortlichen nie
einem man verraten sin guot.
ist daz erz niht wider tuot,
ich tuon im solhe swaere
daz nie kein marteraere
so groz marter erleit.
er giht mir doch der warheit,
sin lon si von rehte swar.>
do sprach der bischolf:< deiswar.>
do sprach der burgaere:
< triuwen, mir ist swaere
daz ir in so geslagen hat.
swi ungern ir in leben lat,
ir müezet in lazen genesen.
er ist min muraer gewesen
mer denn anderthalp jar.>
do sprach der bischolf:< deiswar.>
daz wart dem wirte swaere.
< er ist niht ein muraere,
sam mir der lip min,
er muoz min bischolf sin
unz er mir git daz er mir sol.
dar nach gan ich im harte wol,
daz er ein muraere wese,
oder daz er singe oder lese.>
er greif im aber in daz har.
< ez ist war, ez ist war>,
sprach der bischolf aber do.
< meister min, wie tuot ir so?>
sprach der burgaere,
< sagt mir diu rehten maere,
so hilf ich iu von dirre not,
ode ez ist benamen iuwer tot,
ir enredet anders etewaz.
warumbe sprechet ir daz
« ez ist war, ez ist war »?
ir sit doch nu wol zwei jar
harte sinnic gewesen.
welt ir gerne genesen,
so sagt mir, waz der rede si:
ich mache iuch ledic unde vri.>
< lieber herre,> sprach er,
< da kom ein kappelan her,
der was ein vranke als ich.
der erkos und erwelte mich
ze einem bischolf umbe daz,
er gunde mir der eren baz
dann einem kriechischen man,
swi ich der buoche niht enkan.
der gebot mir vil sere
an lip und an ere,
ich solt in disen drin tagen
niht anders sprechen noch sagen
wan « ez ist war »; daz tet ich ouch.
man hete mich vür einen gouch,
spraeche ich anders wan also.
ich was des bistuomes vro
und sprach als er mich lerte.
wan er mich also erte
und mich ze herren het genomen,
des wand ich sin ze eren komen.
swaz mir nu eren da von geschach
daz er min ze herren jach,
des wird ich nimmer vro.
ich han sin enkolten also,
daz mich riuwet diu vart
daz ich sin bischolf ie wart,
sit er mich versten liez.
daz er mir so wol gehiez,
da mit benam er mir den sin.
ich weiz nuo rehte wer ich bin:
ich bin ein tor als got wol weiz,
daz ich mir durch ein geheiz
so grozen schaden han getan.
ich wolt ez ane klage lan,
daz mir des bistuoms niht enwirt,
wan daz mir der rücke swirt.>
swer daz vernam der lachte
unz an den wirt: dem krachte
vor zorne herze unde muot.
er sprach:< ir geltet mir min guot,
entriuwen, daz geloubet ir.>
er sprach:< do seit man mir,
ich waere ein richer bischof
und solt vil grozen hof
dise hohzit han
und solte da began
beidiu ere unde ruom.
nu zeiget mir min bistuom.
ich swer iu des einen eit
daz ich iu geltes bin bereit.
hat mir der kappelan gelogen,
weiz got, so sit ouch ir betrogen.>
swie zorn dem wirte waere,
doch half der burgaere
dem armen manne, daz er genas
der e so nach erslagen was.
do der phaffe da entran
von kriechen unde da gewan
an sinem koufe so michel heil,
nu kom er vro und geil
hin wider heim ze engellant.
nu daht er iesa zehant:
< weizgot, ich muoz aber dar.
ich bin worden wol gewar,
swer michel guot erwerben kan,
der wirt ouch schiere ein richer man.
ich wil der saelden schiben
vil williclichen triben,
sit si mir so gerne gat.>
beidiu an har und an wat
schuof er sich als ein koufman.
er gahte sere unz er gewan
des er bedorfte zuo der vart.
diu wart niht langer do gespart.
einem leien vuor er nuo gelich.
da mit enphremt er sich,
daz er ninder wart erkant,
unz er hin ze kriechen lant
in die selben stat quam
und ein herberge nam.
da liez er nieman inne sin
wan sich und sin gesindelin:
und sage iu warumbe daz geschach.
er tetz durch ir gemach,
daz si sich selben deste baz
bewarten unde allez daz
daz si dar heten braht.
er het ouch liste gedaht
der ich iu schiere wil verjehen.
er gie in die stat spehen
ob er den kouf vunde
des er hundert phunde
möhte geniezen ode me.
nuo vand er aber als e
einen man der riches koufes phlac,
und sach ouch wa vor im lac
so vil edeler steine,
er enkouf si denne alleine,
daz ez nieman entöhte,
der si vergelten möhte.
als er die steine ersach,
zuo dem koufman er sprach:
< wie gebet ir die steine?>
er sprach:< da lit der eine,
der ist wol zehen marc wert.
saget ir mir welher ir gert,
die gib ich iu ze rehter wis.>
do sprach der phaffe amis:
< wie gebt ir alle die hat?>
der koufman sprach:< die rede lat.
ir müget si, so ich waenen wil,
niht alle vergelten, ir ist ze vil.>
der phaffe amis sprach do:
< nu stet doch iuwer dinc also
daz iu si got hat gegeben;
als wol mac ein man leben
der als riche ist als ir:
ich trouwe des wol. nu saget mir,
waz man iu drumbe geben sol.
ich vergilte si iu alle samt wol.>
swaz er do steine hate,
die hiez er tragen drate
vür den phaffen amisen
und begund in sunder wisen
wie si alle waeren genant.
da wider sprach er zehant:
< lat ander rede stan
und sagt mir wie sol ich si han.>
< si sint wol tusent marc wert.
swer ir ze koufen gert,>
also sprach der koufman,
< der ir tugent erkennen kan,
der muoz mir selbe des gestan
daz ich guoten kouf gegeben han.>
do sprach der phaffe amis:
< iu gevellet hie der selbe pris
daz ir ir habet also vil
und daz ichs alle koufen wil.
sint si iu ze rehte veile,
so werdent si mir ze teile.
ir sult mirs ane widerstreben
umbe sehs hundert marc geben.
sprechet ir da wider iht,
so koufen wir mit ein ander niht.>
< ir dunket mich>, sprach der koufman,
< so vrum als ich iuch erkennen kan,
daz ich iu des koufes wil jehen.
got laze iu wol dar zuo geschehen.>
sus sluog er im in die hant.
nach guotem wine wart gesant,
den trunken si. do daz geschach,
zuo sinen knehten er do sprach,
daz si die steine trüegen hin.
do sprach der koufman wider in:
< ich wils nindert tragen lan
e ich daz gelt enphangen han.>
der phaffe sprach, ich sag iu wie:
< herre, ich bin ein gast hie.
ir sit des geltes unverirt.
ich han hie bi einen wirt,
dar lat mir tragen die steine.
der dunket mich so reine
daz er da silber wegen sol.
ich weiz in so getriuwen wol
daz er uns beiden rehte tuot.
ich han allez min guot
an sine triuwe verlan.
daz ich umb iuch gedinget han
des ist niht halbe also vil
so daz ich noch koufen wil.
nu sprichet er, des bin ich vro,
er bewar mich an der wage so
daz mir niht schaden widervar.
herre, get ir mit mir dar,
ez ist iu zweier marc wert.
ich wer iuch swie ir selbe gert.
swelch silber ir versprechet da,
ich gib iu anderz iesa.
des han ich da so swaere
daz ez zehen soumaere
vil kume her getrüegen.
wil es iuch niht genüegen
danne mit der rehten maze,
e ich iu den kouf laze,
ich wil iu gerne unde e
zweier marc geben me,
daz ir mit mir dar get,
danne daz ir hie bestet.>
da von wart sin vröude starc.
< welt ir mir die zwo marc
gerne geben,> sprach er,
< durch daz mich iuwer wirt wer,
so wil ich mit iu dar gan
und in daz silber wegen lan.>
< gerne>, sprach der phaffe.
sus schuof er daz ein affe
uz einem wisen manne wart.
er huop sich mit im an die vart
und hiez die steine hin tragen.
daz begunde er sit vil tiuwer klagen:
und sag iu wa von daz geschach.
ze sinen knehten er do sprach,
do si in daz hus quamen,
daz si den koufman namen
und den vil vaste bunden
und in heimlich überwunden
daz es nieman inne wart.
an im wart ouch wol bewart,
daz er niht schrien mohte.
swaz in ze der verte tohte
do si heim varn wolten
als si von rehte solten,
daz was vil gar bereitet.
da wart ouch niht gebeitet.
in was ein schif al bereit,
da was ez allez in geleit
des er da gewaltic was.
wie der koufman genas
und welhe not er muose doln,
daz waere schädelich verholn.
do der phaffe amis wol wart
bereitet zuo der heimvart,
des nahtes gie er spate
ze einem wisen arzate
- der het hus in der stat -,
den er vlizeclichen bat
umb erzenie: und sage iu wie.
er sprach:< herre, ich han hie
minen vater der mir liep ist.
der ist nu leider mange vrist
vil grozliche siech gewesen.
mugt ir uns umbe sin genesen
mit iuwer helfe iht gevromen,
wir sin also her komen
daz wir iu geben swes ir gert.
im hat der siehtuom gewert
wol zwei jar unde me.>
< nu sagt mir, wi ist im we?>
sprach der wise arzat,
< so hoere ich wol, mac min rat
und min kunst gehelfen iht.>
< er enhat der sinne leider niht,>
sprach der phaffe amis,
< er was ie höfsch und wis;
nu ist er gar ane zuht.
im ist rehte ein tobesuht
geslagen in sin houbet.
diu hat in so betoubet
daz er, sit ez im geschach,
anders niht zu mir sprach
wan « herre, geltet mir min guot. »
swaz man sprichet ode tuot,
so heizet er mich im gelten.
des geswiget er vil selten.
er schriet e er gedaget,
daz er alle die verjaget
die sin schrien muote
wan daz ichs starke huote:
im muosten ze allen stunden
die hende sin gebunden
und ein tuoch vür den munt,
daz er iht schrei ze aller stunt.
ich tuon niht wan daz ich umbe var,
sit er gewan die harnschar,
von lande ze lande.
beidiu schaden unde schande
lide ich durch den willen sin:
man spottet min unde sin.
in swelhem lande er gast wirt,
da sprichet er: « ich bin hie wirt.
ich han hie hus in der stat. »
der rede wirt er nimmer sat
daz ich im sin guot wider gebe.
helfet mir daz ich gelebe
daz im der rede werde buoz.
swaz ich darumbe geben muoz
daz gib ich gerner danne ich lebe,
daz ot er mich der rede begebe.>
do sprach der wise arzat:
< swie grozen kumber er hat,
welt ir mir sehzec marc geben,
ich wil im bezzern sin leben,
daz man in schiere sinnic siht:
der laze ich einen phenninc niht.>
< ich gibs iu gerne>, sprach er.
< so bringet mir den siechen her.>
der phaffe sprach:< daz si getan.>
nu begund er balde hin gan
da er den man hate.
den braht er dar vil drate.
do sprach der wise arzat:
< ich wil daz ir diu bant lat.
ich wil sin beswaerde
und sin ungebaerde
beidiu hoeren unde sehen.>
daz liez der phaffe do geschehen.
als er im den munt enbant,
do sprach er al zehant:
< herre, helfet mir da zuo
daz mir dirre man rehte tuo,
der mir sus groze not tuot.
ich gap im hiute min guot
ze koufen als er mich selbe bat.
ich han hie hus in der stat.
do erz hin heim geholte
und mirz gelten solte,
do enwas da nieman wan ich.
do vieng er unde bant mich
und hat mir nach den tot getan.
lat einen boten hin gan,
der ez tuo minen vriunden kunt;
darumbe gib ich iu zehen phunt:
des ich iu min bürgel schaffe.>
< hoeret,> sprach der phaffe,
< also hat er unz her gelebet.>
< nu sprechet ot, wenne ir mir gebet
den lon,> sprach der arzat,
< ich weiz wol wie ez umb in stat.
ich behalte an im wol den pris.>
do sprach der phaffe amis:
< sit irs ot vlizic.
der sehzec marc drizic
bringe ich iu morgen vruo.
di andern bringe ich iu dar zuo,
swenne er der rede gedaget
die ich iu e han gesaget.>
< daz lob ich,> sprach der arzat,
< ich wil daz ir in slafen lat
unz morgen, so bringet mir
die drizic marc, so sult ouch ir
vil liebiu maere an im gesehen.
im sol noch hie naht geschehen
da von er wirt ein sinnic man.
ich versuoche e allez daz ich kan.>
sus gie der phaffe von dan
ze einem schiffe, daz er an
harte vroelichen stiez.
den er dem arzate liez,
der loste sich, ob er wolde.
waz er des nahtes dolde,
des wil ich iuch bescheiden.
er muoste sich enkleiden,
ez waere im liep ode leit.
man zoch im abe siniu kleit
und satzt in in ein sweizbat.
daz er hus het in der stat
und waere ein burgaere
und ouch vil sinnic waere,
des swuor er mangen grozen eit.
swie ez ouch waere diu warheit,
ez nam der meister niht vür war.
er schar im abe sin har;
des was sin ungemüete starc.
er bot im dicke zehen marc,
daz er im sin har lieze.
swie vil er im gehieze,
ez wart im niht geloubet.
er zerbicket im sin houbet
mit einem vliemen gar.
des nam er allez niht enwar,
des man in zech ane not.
des was er nach vor leide tot.
er hete ein unsenfte naht.
daz bat was also heiz gemaht
daz er vil nach verbrunnen was
und kume vor der not genas
und von dem grozen leide,
daz sine starken eide
von im duhten so swach.
so dick er zuo dem meister sprach,
daz ern unquelet lieze
und einen boten hieze
in die stat zu sinen vriunden gan,
daz waere als guot verlan.
swaz er gesprach daz was ein wint.
er muose liden als ein kint
allez daz er im getet.
er liez ez niht durch sin bet:
er wolt in sinnic machen.
mit vil mangen sachen
gie er im des nahtes zuo
und sprach des morgens vruo:
< ist iu iht sanfter danne e?>
< mins leides ist nu michels me,>
sprach der arme koufman,
< daz ich iu niht gesagen kan
daz mir der man gelten sol.
ich haet ab im gewunnen wol
min gelt ode min guot.
nuo habt ir in da vor behuot,
daz er mir nimmer niht engit,
und habt mir heint ein zit
an minem libe getan,
ich muoz es immer schaden han.>
< entriuwen,> sprach der arzat,
< swaz ir noch not erliten hat,
daz ist allez ein niht
da wider daz iu noch geschiht.
ir enwerdet nimmer von mir vri
die wil ir jeht, daz er iu si
schuldic eines eies wert.
daz ist doch des iuwer sun gert,
daz ir iuch der rede abe tuot
und mir git darumb sin guot.
ich beherte miner künste kraft
an iu mit rehter meisterschaft
also daz ir die rede ergebet,
ode ich quel iuch al die wil ir lebet.>
< entriuwen,> sprach der koufman,
< sit ich anders niht genesen kan,
so swer ich iu an dirre vrist
daz er mir schuldic nine ist.>
< nu lob ich>, sprach der arzat,
< den got der uns beschaffen hat,
daz ich iuch sinnic han gemaht.
ditz was ein saeligiu naht,
daz ir wider habt iuwer sin,
und ich riche worden bin.>
der koufman sprach:< nuo sendet dar
daz er iu daz silber gebe gar
daz ir an mir verdient hat.>
< daz tuon ich,> sprach der arzat.
ein bote wart da hin gesant.
der quam her wider zehant
und sagt, er waer enwec gevarn:
daz moht er gerne bewarn.
< entriuwen,> sprach der arzat,
< sit er sinen vater alsus lat,
so wil ich in da mit schenden
und wil iuch iezu blenden.>
< nein, herre,> sprach der koufman,
< ob ich mich selben erloesen kan,
darumbe lazet mich genesen.>
< daz laze ich gerne wesen>,
sprach der arzat wider in.
do sant er einen boten hin
in die stat ze sinem wibe,
ob si in mit dem libe
gesunt sehen wolte,
daz si balde komen solte.
do der bote hin quam,
und diu vrouwe vernam
daz boese niuwe maere,
daz wart ir harte swaere.
si huop sich loufende dan
und quam vil schiere zuo dem man.
do si in so blozen sitzen sach,
do twanc si der ungemach
nach den sehs hundert marken me,
daz si in vragte michels e
ob er daz silber haete,
danne wer im ditz taete.
do si des vragen began,
< swic stille,> sprach der man,
< sich wie ich gehandelt bin.
man zech mich, ich waere ane sin,
do ich nach minem gelte sprach.
schouwe an mir groz ungemach.
tuostuo der rede iht me,
man tuot dir weizgot als we.>
< we mir, we,> sprach daz wip,
< hastu guot und lip
sus mortlichen verlorn?
wer hat dich, müedinc, beschorn?>
er sprach:< daz hat der arzat,
min meister, der hie bi mir stat.>
nu sagt er ir daz maere gar.
do braht si alle ir vriunt dar.
duo den daz maere wart gesagt,
do wart sin leit genuoc geklagt.
do enwas sin schade nie so starc,
ern müese dannoch drizec marc
dem meister ze lone geben.
daz tet im allez sin leben
durch die schande so we
daz inz laster muote me
danne im der schade taete
diu er beidiu samt haete.
daz er den arzat muose wern
und des niht mohte enbern,
daz schuof, so man gesagt hat,
er was des küniges arzat
und het da von den gewalt
daz es der koufman engalt
also daz er den lon gap,
des er sich schamt in sin grap.
do der phaffe amis ze kriechen
den gesunden ze einem siechen
also gemachet hate,
do vuor er heim vil drate
und brahte wider vil guotes.
er was ie miltes muotes.
darumbe sul wir prisen
den phaffen amisen,
swie verre er was an ditz lant,
daz man doch zallen ziten vant
vil grozen rat in sinem hus.
dane viel daz esse noch daz tus
niht an der handelunge.
der alte und ouch der junge
der vant da swes er gerte.
do der phaffe amis gewerte
drizec jar in disen eren,
do begunde in got bekeren,
daz er die lüge verswuor
und in ein grawez kloster vuor
mit allen sinem guote.
mit libe und mit muote
dient er vlizeclichen gote
und volget sinem gebote
beidiu vruo und spate.
mit guot und mit rate
bezzert er daz kloster also
daz sin die münche wurden vro.
do geschuof er und erwarp,
do der abt erstarp,
daz er ze abte wart erkorn:
daz waere übel verborn.
sich gebezzert alle sine tat.
er vleiz sich sere an rehtem rat;
do half sin rat deste baz.
do gedient der phaffe amis daz
daz im daz ewige leben
nach disem libe wart gegeben.