ez geschach hie vor, so man seit,
daz ein herre uf ein strazze reit
und sande einen sinen chneht
vor im hin - daz was reht -,
do ez abenden began,
und enbot einem sinem man,
er wolde die naht mit im sin.
do tet der chneht sin reht schin:
er reit dem herren verre vor
und chom zedes wirtes tor.
daz sach er wite uf getan.
nu vant er in dem hove stan
ein kint; daz vraget er der mære,
ob der wirt da heime wære.
< ia,> sprach daz kint wider in,
< get in die batstuben hin!
da ist er inne; diu ist warm.>
er sach wol, daz kint was arm
der sinne und des gutes;
ouch was er tumbes mutes.
er vragt ez niht furbaz
und wande, der wirt umbe daz
in der batstuben wære,
daz er sich badet und schære.
er gedaht:< des ist mir ouch not;
swaz min herre her enbot,
daz sage ich im in dem bade wol.>
sin herce was vrouden vol,
daz er daz bereit vant,
und enbeizte zehant
und enchleidete sich vil swinde.
er sprach zedem kinde:
< sitz nider uf ditz gwant
und nim den brittel in die hant
und hute mir, untz ich gebade,
daz mir niemen hie iht schade!
des wil ich dir lonen wol.>
daz kint tet, als ein kint sol:
ez ensprach niht da widere
und saz iesa da nidere.
ditz was in der herbestzit,
so diche der calte rife lit,
und sich wandelent die winde;
des heizte daz gesinde
die batstuben alle tage.
si heten ouch, als ich iu sage,
ain ander stuben, diu was gut.
nu was der riter so gemut,
der da zehouse wirt hiez,
daz er die niht heitzen liez,
ê daz der sumer ende nam,
und der calt winder quam,
und daz die fliegen verflugen
und in die stuben niht enzugen.
durch so getan hofscheit
schuf der wirt, daz man vermeit
die stuben und si calt lie,
und in die batstuben gie
sin gesinde mit der vrowen.
man mohte dar inne schowen
vil manigen wnnechlichen lip:
die vrowen, ir tohter und iriu wip.
si hetenz fur ein werchgaden.
do chom, der da wolde baden,
al nachte an der stuben tur.
nu was oben gelit dar fur
guter wætel ein michel teil.
daz duhte in ein gut heil.
als er der einen genam,
do sach er, daz dort her quam
mit grimme ein ubel hofwart;
der wolt in han gemachet schart.
des wert er mit dem wade sich.
doch was der hunt so muelich,
daz er des den chnappen twanch,
daz er ane sinen danch
hinder sich in die stuben giench.
er erbeite chume, daz er geviench
die tur, daz er hin in quam
und sich dem hunde benam.
als in do die vrowen
so bloz begunden schowen,
do erchomen si vor schanden
und dahten mit den handen
diu ogen alle gemeine
- untz an den wirt eine.
der erzeigte im schire sinen haz.
< owe,> sprach er,< wer ist daz?
owe aller miner eren!>
do begunde sich umbe cheren
der chnappe erst und sach
sin laster al, daz im geschach.
do zuht er wider uf die tur.
im wart noch gaher hin fur,
denne im hin in was gewesen.
er entrowete ninder genesen,
untz er sin gewant nam
und wider uf sin phært quam.
des het er sich versumet nach.
im wart hin wider so gach
den wech, den er her reit,
daz iz daz phæret chume erleit.
do der wirt gesach die unzuht
und des tumbes chnehtes fluht.
do er des wol gesworen.
er hete sin ere verlorn,
ob erz niht wider tæte,
und swer ez getan hæte,
der wolde im nemen sin ere.
sinen chnehten rief er sere,
daz si vil balde gahten
und im sin ros brahten
und selbe nach im riten;
des hiez er alle die biten,
den er getrowen solde.
da man im dar geholde
beidiu schilt und sper,
uf sin ros saz er
und reit nach dem chnehte
die selben straze rehte,
die er in hin sach riten.
do gesach in churcen citen
der herre sinen chneht chomen;
der wolde diu mære han vernomen.
er sprach:< vil balde sage mir:
wie verstu so? waz wirret dir?
wen sihe ich dort her nach iagen?>
do getorst der chneht niht gesagen:
er vorhte grozern ungemach.
er sweic und rante hin.
do chom der riter gerant
und hiez den herren zehant
got willechomen sin.
er sprach:< lieber herre min,
lat den man niht hinchomen!
er hat mir hiute benomen
min vroude und min ere.
ich erhol michs niemer mere,
chumt er also genozzen hin.>
do sprach der herre wider in:
< den ir iagt, daz ist min chneht;
er sol iu bezzern; daz ist reht.
sagt mir sine schulde!
er mach iwer hulde
so sere verloren han,
ez muz im an sin leben gan.>
< herre,> sprach er,< merchet daz:
er gie in die batstuben, da ich saz
bi minen tohtern und minem wibe,
und enhete an sinem libe
niht mere, denne er iezu hat,
und tet merer missetat:
er chert dc hinder teil hin fur,
do er ingie zeder tur.>
der herre sprach:< daz arnet er.
gebt mir min ros balde her!>
sprach er zu im, der ez zoch;
daz was snel und hoch.
dar uf wart im vil gach,
und rante dem chnehte nach.
als er hin zedem chnehte quam,
bi dem har er in nam.
also furt er in hin wider
und warf in zornchlichen nider
und wolde in bestumbelt han.
daz was ouch vil nach getan.
< herre,> sprach der arme chneht,
< lat mich durch got und durch reht
sagen, waz diu rede si!>
do was der riter da bi,
den man daz laster horte clagen.
er sprach:< herre, lat in sagen,
wes er mich habe gezigen!
ez wær mir leit, wrdez verswigen.>
do sprach der herre:< nu sage!
du must doch von disem tage
untz an den ende wesen blint.>
er sprach:< herre, ich vant ein kint
in sinem hove, daz vragte ich,
wa der wirt wære, do wiste ez mich
in ein batstuben hin.
da wær er gegangen in.
diu wære warm. do wande ih,
daz er dar inne badet sich,
und uch ich gebat han.
do ich in die stoben solde gan,
do chom ein ubel hof wart.
der twanch mich, dc ih gende wart
hinder mich; daz was mir leit.
er schuf, daz ich die zuht vermeit,
und het mich erbizzen nach.
da von wart mir also gach,
daz ich niht hinder mich sach,
untz mir diu unzuht geschach.>
< entriwen,> sprach der riter do,
< so wil ich immer wesen fro,
daz ich iuch niht erslagen han.
sit iz dar umbe ist getan,
so wil ich iwer friunt wesen.
ir sult wol vor mir genesen.
ez was min angest und min wan,
ez wære zelaster mir getan.>
sus schuf er, daz der chneht genas,
dem er e so vient was.
wære dem chnehte ein leit geschehen,
wir solden nimmer geiehen,
daz er unschuldich wære.
er solde diu rehten mære
bedæhtechlich ervarn han.
do liez er sich an einen wan.
der wan betriuget manigen man.
swer daz niht wol bedenchen chan,
der mach sich lihte verlan
so sere an etelichen wan,
daz er von dem wane
wirt siner eren ane
oder gewinnet so getanen schaden,
da mit er sere wirt geladen.
swaz der man læt an den wan,
des er rat mohte han,
wirt er betrogen dar an,
da ist er selbe schuldich an.