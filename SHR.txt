hesso von rinach
klageliche nôt
clage ich von der minne:
daz si mir gebôt,
daz ich mîne sinne
dâ bewante, dâ man mich verderben wil.
hey, minnen spil!
durh dich lîde ich sendes kumbers al ze vil.
wengel rôsenvar,
wol gestellet kinne,
ougen lûter, klâr,
minneklîchiu tinne
hât si, diu mir krenket leben unde lîp.
hei, saelig wîb!
dur dîn besten tugende mir mîn leit vertrîp.
süezze troesterîn,
troeste mîne sinne
dur die minne dîn.
in der minne ich brinne,
von der minne fiure lîde ich sende nôt.
hei, mündel rôt!
wilt du mich niht troesten, sich, so bin ich tôt.
ich wil jungen kinden râten,
daz si balde fröwen sich:
dâ wir ê den rîfen trâten,
dâ ist nû gar wunneklich.
da entspringent bluomen unde klê.
kalde rîfen unde snê
sint zergangen aber als ê.
ich wil mîner frowen muoten,
daz si mir genædic sî.
der vil reinen, der vil guoten
wær ich gerne nâhe bî,
liezze eht mich ir ungefüger nît,
der mir also nâhe lît.
fröiden sî mich roubet zaller zît.
werder, reiner wîbe minne
machet fröiderîchen muot:
des bin ich wol worden inne,
daz nie wunne wart so guot.
als ich mich versinnen kan,
sôn enwirdet niemer man
rehte frô, der minnen nie began.
mînes lîbes ougenweide,
dast diu liebiu frowe mîn.
sol ich iemer komen von leide,
daz muoz an ir hulden sîn.
daz si spræche,< ich bin dir holt,>
daz wær mir ein rîcher solt
unde næme ez für des keisers golt.