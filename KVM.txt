ain wirdig weibes krôn,
in welhem klaid man die ansiht,
sô sint ir tugentleicheu werc an kainem end verhandelt;
si stêt geladen schôn
( diu wârhait pilleich ir des giht)
reht als ain engadischer reb, ob der sein fruht niht wandelt.
sam tuot diu edel kunst:
in welher sprâch man sie durchkift,
doch ist si unverhawen an ir selben mit der zungen;
geit ir diu red ir gunst,
sô vingerzaigt auf si diu schrift,
diu red schol unverschertet sein, mit clârhait schôn umbslungen.
in herzen ligt gedanch
beslozzen gar mit guoter tür,
daz sloz wirt aufgeslozzen ganz mit rehter rede slüzzel.
kain red vâht redens vanch:
ob ich der wârhait füezel spür,
sleuzt si nicht auf gedenke gar, si rüert umbsunst den drüzzel.
ez sprichet manig man,
mein tummer sin sei, daz ich trag
die kunst von lateinischer sprâch in däutscheu wort behüllet
ich würk daz ich dâ kan.
wen des verdriez, der sei ân clag
und vlieh mein wunderleicheu werch, seit im dar ab nu wüllet.
ez truog jeronimus
von hebraisch in lateines wort
ganz waz diu wibel sinnes hât und auch von andern zungen;
sam truog boethius
von kriechisch in lateines hort
mit fleiz waz aristotiles het in die kunst gedrungen.
alsô trag ich ain puoch
von latein in däutscheu wort,
daz hât albertus maisterleich gesamnet von den alten.
gelust dich des, daz suoch:
ez ist von manger dingen hort,
diu uns gar wirdicleichen sint in der nâtûr behalten.
von dem menschen in seiner gemainen
natur.
got beschuof den menschen an dem sehsten tag nâch
andern crêatûren und hât in beschaffen alsô, daz seins wesens
stük und seins leibes gelider sint gesetzet nâch dem
satz der ganzen werlt, wan in dem menschen ist vernunft
als in dem engel und kain ander crêatûr hât vernunft ân
den engel und den menschen, und dar umb ist kain tier
gelernich mit rehter kunst als der mensch ist. auch wegt
diu sêl des menschen leib von stat ze stat recht als der
himelweger tuot den himel. mit dem geleicht der mensch
dem himel. auch als diu sunn ze mittelst stêt under andern
planêten, dar umb, daz si irn schein gestrewen müg
auf die andern stern über sich und under sich, alsô stêt
des menschen herz ze mittrist in dem leib, dar umb, daz
ez andern glidern craft gesenden müg. auch nimt der
mensch sein narunge mit ezzen und mit trinken und
wechst auf und ab. mit dem geleicht er den paumen und
den kräutern und allen den dingen, die narunge pflegent.
auch ist der mensch gemischet auz den vier elementen,
die dâ haizent feur, luft, wazzer und erd. mit dem geleicht
er stainen und gesmeid und allem dem, daz auz den
elementen wirt. dar umb als aristotiles spricht: sô der
mensch ain kindel ist, sô gêt er auf den henden, dar nâch
gêt er aufreht auf den füezen unz an daz letzt alter, sô
pückt er sich dan wider zuo der erden, dâ mit bezeugt
er im selber, daz er von der erden komen sei und wider
zuo erden werden muoz.
nû hân ich kurz begriffen, wie der mensch der ganzen
werlt sei geleich. dar umb haizt er in kriechischer
sprâch microcosmus, daz ist als vil gesprochen als die
clain werlt. dar umb sprechent hübsch leut: ich sach alle
werlt in ainem rock.
von der hirnschal.
nû schüll wir sagen von allen den stucken und gelidern,
die an dem menschen sint, und des êrsten von
dem haupt. des menschen hirnschal ist auz hertem pain
gemacht, dar inn sint vil næt und allermaist in der manne
hirnschal. aber ain nât die umbgeit daz antlütz. iedoch
ist etswenn ain menschen haupt gesehen, dâ nindert ain
nât an was, und daz bedäut des menschen gar langez
leben, wan von dem alter druckt sich diu hirnschal zesamen
und wirt dik. der kindlein haupt sint niht volkomen
ê daz si redent, als wir her nâch sagen, wenn wir
von dem hirn sagen. diu hirnschal hât dreu kämerlein.
daz ain ist vorn in dem haupt, und in dem ist der sêl
kraft, die dâ haizt fantastica oder imaginaria, daz ist als
vil gesprochen sam deu pilderinne, dar umb daz si aller
bekantleicher ding pild und geleichung in sich samnet.
daz ander kämerlein ist ze mittelst in dem haupt und in
dem ist der sêl kraft, die dâ haizt intellectualis, daz
ist vernunft. daz dritt kämerlein ist ze hinderst in dem
haupt und in dem ist der sêl kraft, die dâ haizt memorialis,
daz ist gedæchtnüss. die drei kreft der sêl die
behaltent den schatz aller bekantnüss. diu êrst wirt
swanger, wenne si zuo gevæht diu pild und geleichnüss
aller bekantleicher ding und diu pild antwürtend ir die
fünf auzwendigen sinn, die dâ haizend gesicht, gehoerd,
smeckende kraft, versuochende kraft und gerüerd. diu
ander kraft in dem andern kämerlein die aht und schatzt
diu dinch der vorenpfangen ebenpilde reht als ain witzigeu
êfraw. diu dritt kraft in dem hindersten kämerlein
behüet und besleuzt getriuleich diu dinch und durchbrüeft
und durchmerkt si reht als ain sichereu slüzzeltragerin.
dar umb sicht man oft, daz ein mensch sein gedæchtnüss
verleust, wenne ez sêr gewunt wirt hinden in daz haupt,
oder daz ez sein beschaidenhait verleust, wenne ez gewundet
wirt oder hart geslagen vorn an daz haupt. aristotiles
spricht, daz ain iegleich tier hab ain hert hirnschal
recht als ain iesleich paum hât hert wurz, wan der
paumen wurzen ziehent ir narung auz der erden reht als
der mensch sein narung nimpt mit dem mund. und dar
umb haizt der mensch in kriechisch antropos, daz ist ain
verkêrter paum, wan der mensch hât sein haupt gekêret
gên dem himel und die füez auf dei erd; sô hât der paum
sein haupt gekêret in die erd und die füez gegen dem
himel. daz haupt ist oft siech von mangerlai sachen und
sunderleich von hitz oder von kelten oder von vasten und
von grôzer arbait. ist ez siech von hitz der sunnen in
dem sumer, sô scholt dû ez twahen und salben mit populeon,
daz vindest dû in der apotêken und kümpt von
dem paum populus, als wir her nâch melden, wenn wir
von den paumen sagen. dû scholt auch sitzen in den
schaten, dâ der wint zuo dir müg, und mach daz prunnwazzer
kalt mit stahel, dâ mit küel dein haupt. ist aber
daz haupt siech von kelten, sô wasch ez lang und wol
mit warmem wazzer und salb ez mit dyaltea, daz vindest
dû auch in der apotêken( wan sen dich nit dar nâch, daz
ih dir von iedem wort ain halbez plat schreib), oder
nim galgan und izz die und keuw die lang und verhab
die nasen und den munt, daz dir der dunst in daz haupt
gê. ist aber daz haupt siech von vasten und arbait, sô
scholt dû oft ezzen und ie ain klain und twah dich mit
warm wazzer und izz alle tag muschât und halt negellein
zuo der nasen und smack oft dar an und slâf dir gnuog.
von dem hirn.
dar nâch schüll wir sagen von dem hirn. daz hirn
ist kalter nâtûr, als aristotiles spricht, und daz herz ist
haizer nâtûr, und dar umb ist daz hirn gesetzt über daz
herz, daz des herzen hitz des hirns kelten senftig. alsô
sint auch andreu glider an dem menschen widerwärtig,
wan ainz ist veucht, daz ander trucken, ainz kalt, daz
ander warm. deu nâtûr macht daz herz des allerêrsten und
dar nâch daz hirn und macht daz hirn allermaist auz erd
und auz wazzer. dar umb ist ez kalt an im selber. galiênus
der spricht, daz sich daz hirn tail in zwai stuk.
daz ain stuk ist gegen der rehten seiten, daz ander stuk
gegen der lenken, und sprechent die maister von der nâtûr,
daz deu zwai stuk underschaiden sein mit ainem
wändlein. dâ mit sint deu mitlisten kämerlein underschaiden.
daz hirn ist niht ain überflüzzikait in dem
menschen, sam die gerben sint, die von dem menschen
koment, noch ist von starken werhaftigen stüken. iedoch
sô ist ez geleich alt den andern glideren in des menschen
leib. daz hirn hât minner pluotes wan kainerlai ander
väuhten, die in dem menschen sint, wan man sicht kain
pluot in im; iedoch vleuzt colera von im in die ôrn und
melancolica datz den augen und fleuma datz der nasen.
daz hirn ist ain tail trucken als ein waicher taik, und
dar umb daz ez nit pluotes hât ist kain âder in im klain
noch grôz, die ain pluottragerin sei. daz hirn hât des
fünften sinnes niht, der dâ haizt gerüerde, reht als daz
pluot oder als ain überflüzzikait in dem menschen. und
dar umb wenne dû mit dem vinger rüerst den wunden
menschen auf sein plôz hirn, sô enpfint ez sein niht, reht
als dû im sein hâr rüerst oder sein zehennagel. doch
wellent etleich maister, daz daz hirn hab enpfinden seins
gepruches, wenne man ez zepricht; ez habe aber niht
enpfindens seinr verendrung, wenn ez sich verendert von
warm in kalt und von truken in fäuht. daz hirn ist in
dem menschen neur durch ain behaltung der nâtûr, reht
als deu kelten in dem kelr ist durch die behaltung des
weins. daz mensch hât ain groezer hirn nâch seinr groezen
wan kain ander tier, und ain man hât ain groezer
hirn wan die fraw, und des menschen hirn hât in im vil
clainr painlein, als plinius spricht. ez spricht auch aristotiles,
daz des menschen hirn niht gar fäuht noch gar
trucken sei, und ist umbvangen mit zwain häutlein, der
ainz ist ze næhst pei der hirnschal, und daz ist daz sterker
und daz enpfint versêrung; daz ander niht, dar
umb, daz daz sterker etleich âdern hât, die pluottragerinne
sint, daz ist an der stat, dâ sich der hals veraint mit
dem haupt. plinius spricht, daz kain tier slâf, daz niht
hirns habe.
von dem har.
des menschen hâr auf dem haupt wechst auz irdischem
grobem rauch und haizem, der mit zæher fäuhten ist
gemischt. daz hâr grâwet von der kelten des hirns, wenne
diu nâtürleich hitz sô krank wirt, daz si des hirns kelten
nicht mag gesenftigen, ez sei von alter oder von sorgen
oder von unfuor. daz hâr reiset auz von überigem gepresten
der kost oder von fauler fäuhten in dem haupt
oder in dem leib, als wir sehen an den auzsetzigen läuten
und mêr an den mannen wan an den frawen und an den
mannen, die maiden sint und ir gezeug niht habent, und
daz ist von der kelten an den paiden. dar umb auch
werdent die haizen man kal wenne si unkäusch pflegent,
aber die frawen kalwent niht, dâ von daz si kelterr nâtûr
sint wan die man. aristotiles spricht, daz die läut und
diu tier in den kalten landen habent gestracktez hâr und
langez und oft weizez und hertez, aber in haizen landen
als in môrnlant habent si kraus hâr und swarz. daz ist
dar umb, daz die kelten den irdischen rauch strecket, dâ
daz hâr auz wirt, aber die hitz krimpft den selben rauch
und krümpt in. aristotiles spricht, daz ein iegeleich tier,
daz vil hârs habe, und ein iegleich mensch unkäuscher
sei dann ain anderz und auch ain iegleich vogel, der mêr
vedern habe denn ain ander. der mensch hât mêr hârs
auf dem haupt denn anderswâ, dar umb, daz sein hirn
verhüllt sei vor starker kelten und vor überiger hitz.
plinius spricht, daz etleichen alten läuten, die dâ tôt
sint, in etswie vil tagen hâr wähst. daz ist dar umb,
daz in den tagen sôgtâner rauch pei inen belaip, dâ daz
hâr auz wehst.
von dem slaf.
der slâf ist niht anders wan ain einzug der sêle auf
sich selber, alsô spricht plinius. daz verstên ich alsô,
daz der slâf sei ain einzug der werk der auzwendigen
kreft der sêl. diu werk sint hoeren, sehen, smecken und
der andern sinne werk. und der einzug kümpt von dem,
daz die gaist betrüebt sint oder sich inziehent von der
glider müeden, und dar umb slâft der mensch gern von
rauchigem ezzen, als knoblouch, pfarr, aschlouch und sôgtânem
ding oder von tunstigem tranch, ez sei stark wein
oder ander tranch, wan der rauch, der auf gêt von dem
magen in daz haupt, betrüebt die gaist, daz der sêl kreft
si nicht gewaltigen mügent in irn werken; dar umb vallent
die läut nider in den kelern, dâ möst inne gerent.
auch wann der mensch gearbait hât, daz er müed ist, sô
slâft er auch gern. ich hân gesprochen, der slâf sei ein
einzug der auzwendigen kreft der sêl, dar umb, daz in
dem slâf oft die inwendigen kreft der sêl wachent, als
wir enpfinden in den treumen und als wir sehen an den
läuten, die in dem slâf auf stênt und klimment auf die
dächer. den kinden treumet nieht vor dem dritten jâr
oder vor dem vierden. ez spricht auch aristotiles, daz
man leut funden hab, den nie getraumt hab, und etleich,
den neur getraumt hab in dem alter, und dar nâch sturben
si oder wurden gar siech. etleich ômacht und des
menschen enzucken sint dem slâf geleich.
von den augen
diu augen sint zwai edleu glider an dem menschen,
wan daz gesicht, daz in den augen sitzet, gibt uns ze
erkennen mêr ding denn kain ander auzwendich sin. aristotiles
spricht, daz gesicht ist nâhen pei dem hirn, wan
des gesihtes nâtûr ist kalt und fäuht, reht als des hirns
nâtûr, und daz vint man an kainen andern glidern des
leibes. daz gesiht ist vorn in dem haupt, wan daz tier
schol sehen waz vor im ist. ain holeu âder gêt von dem
hirn zuo den augen, diu haizt opticus, diu tregt die sinnelichen
gaist zuo den augen, und wirt diu verschopt,
sô mag daz aug nicht gesehen. die augen an dem menschen
sint næher pei anander denne an kainem andern
tier nâch seiner groezen. ain weg ze sehen ist gegeben
paiden augen offen, dar umb daz icht ain aug sehe des
daz ander niht sehe. daz aug versêrt oft den luft und
die tier, die ez ansiht, dar umb daz in dem leib des augen
fauleu fäuhten ist und vergiftiger dunst. alsô seh wir an
frawen, die irn mônâtganch habent, daz si die newen
spiegel fleckot machent, und wenne si ainem in sein
siecheu augen sehent, sô werdent oft plâtern dar inn.
dar umb spricht avicenna, daz ain weip mit irm gesicht
warf ain kämlein in ainen graben. des menschen gesicht
bedarf liehtes. iedoch schreibt man, daz titus der kaiser
in der vinster sæh, wenn er wacht, reht als an dem liehten
tag und wurden auch seineu augen niht krenker, wenn si
lang in der vinster wâren, als an andern leuten geschiht.
der augen gestalt und ir varb sint zaichen der guoten
und der poesen siten in des menschen sêl. alsô schreibent
uns die maister in ainer sunderleicher kunst von den
zaichen, dar an man siht, ob der mensch mæzik oder unmæzik
sei, vorchtig oder türstig, hazzend oder minnend,
traurig oder froeleich. dar umb spricht plinius, daz der
muot wone in den augen. daz aug ist gesetzt in siben
röcke, daz sint siben häutel, dâ mit ist diu cristallisch
fäuht verhüllt, dar an des gesihtes kraft ligt. kalteu
ding sint den augen gesunt, aber diu hitz ist in schad,
wan diu hitz entsleuzt der augen kraft. der augen spiegel
ist sô frei, daz daz clain augäpfelein nimpt ain pild
aines ganzen menschen oder ains groezern dinges. diu
augen sint alsô zart, daz man si leiht betrüeben mag
daz si niht mêr oder kränkleich gesehent. iedoch hât
man leut funden, den ir gesiht über zehen jâr wider wart.
von den augenprawen
die augenprâwe sint den augen nôtdürftig, dar umb,
wenn daz tier slâf, daz kain auzwendigz dinch in daz
aug valle. dar umb sprechent die maister, daz die augenprâw
sein reht als die zeun umb ainen garten, die des
garten hüetend. aber als ich wæn, die überprâwe hât die
nâtûr gemaht zuo ainer zierd der augen an dem menschen,
und allerzierleichst sint die praunen überprâwe an den
frawen, wenn si clain gekraizelt sint, reht als si ain mâler
gepinselt hab. an den mannen schüllent si groezer sein
und räuher.
von den oren.
daz ôr an dem menschen ist ain venster, hin und her
gekrümpt inwendig, und haizent ez die maister ain tür
oder ain porten der sêl, und an des fensters ende gegen
dem hirn ist ein lindez häutlein, dar inn ist des gehoerdes
kraft und kümpt alliu stimme dâ hin, und wenn daz
verwarlôset wirt, sô wirt daz mensch ungehoernde. ain
iegleich tier, daz ôren hât, daz mag si gewegen hin und
her, ân den menschen. daz verstên ich an den tiern, die
ir ôrn erhebt habent von dem haupt. iedoch hân ich
ainen menschen gesehen, der sein ôrn wegt und die swarten
auf dem haupt. diu vorgenant sidel des gehoerdes ist
gegen dem hindertail des haupts, dar umb daz daz selb
tail vol lufts ist und ist niht flaischs dâ noch hirns. daz
vorgenant häutel ist vol nâtürleichs lufts und der luft
nimpt die ebenpild aller stimme. ez geschiht auch ze
stunden von siechtum oder von ezzen oder von trinken,
daz ain fremder rauch beslozzen wirt in dem pälglein,
der vert hin und her und stôzt an die wend. wenn daz
geschiht, sô dunkt den menschen, wie im ainz in den
ôrn pauk. des gehoerdes nâtûr ist sinbel gesetzet vil
nâh ze mitelst in dem haupt; dar umb hoert der mensch
die stimm, von welhem satz si her kümpt, si kom von
oben oder von unten, von hinden oder von vorn. der
auzwendich luft, der die stimm füert, muoz rüern den
inwendigen luft in dem pälglein, dar umb daz er die
stimm unz dar gefüeren müg.
von der nasen.
diu nase ist ain sidel der smeckenden kraft der sêl,
die derkent ainen smach vor dem andern. der nasen nutz
ist auch, daz der mensch den âtem zeuht durch die nasen
und daz er dâ mit niest und sich saubert von der wüestikait
des hirns. daz niesen geschiht von dem, daz
sich der luft wegt in dem hirn und die fäuhten auztreibt.
ez ist auch ain unverschrôten weg des auzwendigen lufts
mit dem inwendigen nâtürleichen luft, der beslozzen ist
in den behenden âdern, die entspringent in dem herzen
und gênt auf in daz hirn. dû scholt auch wizzen, daz
des smackes sidel ist oben in der nasen gegen dem hirn
in zwain mäuslein; wenn die überladen werdent mit überiger
väuhten, die dâ her ab fleuzt von dem hirn oder
die kümpt von väuhtem luft, sô smekt der mensch niht
sô wol sam ê. dar umb wenn der mensch die strauchen
hât, sô smekt er niht sô leiht sam ê. auch wenn die
dorn plüent, sô smeckent die jagenden hund niht sô leiht
sam zuo andern zeiten. ez ist auch manich mensch, daz
nümmer nihtes gesmecket, dar umb, daz im die vorgenanten
mäuslein von nâtûr sint verdorben.
von dem part.
der part an dem menschen bedäut mannes gesläht.
er wechst von rauchiger überflüzzichait als daz hâr auf
dem haupt, und ist groezer part an den haizen mannen
dann an den kalten dar umb, daz mêr dunsts und rauchs
in den haizen ist wan in den kalten. iedoch vint man
etleich frawen, die part habent oben an dem mund, und
daz ist ain zaichen, daz si gar haizer nâtûr sint und gæchzornig.
ain man, der ain maiden ist von jugent auf, der
hât niht parts, dar umb, daz er der hitz beraubet wirt, dâ
von der part wechst. ist auch, daz ain man beraubet wirt
seiner gezeuglein, sô reiset im der part und verleust seinen
mänleichen muot und gewinnet ainen weibleichen sin.
von dem mund.
der munt ist ain sidel und ain geschirr der versuochenden
kraft der sêl, dâ mit daz tier sein narung nimpt.
der mensch hât den klainsten munt under allen tiern nâch
seiner groezen, aber diu andern tier habent weit giner und
prait und der mensch hât ainen engen sinbeln munt.
daz ist ain zaichen, daz er mæziger sol sein an ezzen und
an trinken dann alliu andreu tier, wie daz laider sei, daz
er sich vræziger macht mit poeser gewonheit dann andriu
tier. diu versuochende kraft der sêl und daz gerüerd
habent irn grunt in dem herzen; aber die andern drei
sinn sitzent in dem haupt, und ist diu smeckende kraft
der sêl ze mitlist zwischen den andern zwain und daz
gesiht ist ob der selben kraft in allen tiern und daz gehoerd
ist an der seiten. aber daz gesiht ist ob dem gehoerd
an allen tiern. diu versuochende kraft der sêl ligt
aller maist an dem rachen des mundes und sunderleich
an ainr âdern, die gespannen ist durch die zungen.
von den zenden
die zend sint auz hertem pain und dar umb verprinnent
si niht sô schier in dem feur sam die andern
glider an dem tier, alsô spricht plinius. ez spricht auch
ambrosius, daz ain iegleich wazzertier, daz zend hab,
dick und ze samen gestaint und scharph zend hab, dar
umb daz ez sein ezzen schier getailn müg mit dem mund
und leihticleichen ân grôz weil verslinden dar umb, daz
der wazzer waschen und ir fluz in daz ezzen niht nem,
wan kain visch der ydrukt wan áin visch, der haizet
scaurus.
aristotiles spricht, daz alliu tier, die hörner auf dem
haupt habent, mangeln der zend an dem obern kinpacken,
dar umb habent si zwên leib. in den vodern legent si
daz ezzen des êrsten unz ez dar inn derwaicht, sô nement
si ez dann her wider und kewent ez dann anderwaid, und
daz haizt ydrucken. alsô sicht man an den rindern unt
an den schâfen und an andern tiern wilden und zamen.
plinius der spricht, daz dreierlai zend sein: sagler
oder stræler, als die naternzend und der hund und der
visch zend, wann die sint scharf und stênd oben von
ainander als ainr sagen zend oder sam die weiten zend
an ainem stræl. der andernlai zend sint geleichsetzel, als
des menschen, des pferds und des affen zend, dar umb
daz si geleich nâch ainander gezinelt stênt. der drittenlai
zend sint hawer oder auzkrümler, als der hawenden
swein und der helphant zend, dâ mit si andreu tier verhawent.
diu tier, die hörner habent, die habent niht
sagler. kain tier verändert sein stockzend. des menschen
letzsten zend, die dâ zwinlein haizent, werdent gemacht
von der nâtûr umb daz zwaintzigist jâr und etleich umb
daz achzehent jâr, dar nâch und daz alter kurz oder lang
ist von nâtûr. des hundes zend verlorn wachsent niht
wider. die mänlein habent mêr zend wan die fräulein
und daz ist allain an dem menschen und an den gaizen.
aristotiles spricht, daz ain iegleich landestier, daz sagler
hab als ain hunt, daz izzet flaisch, und wenn ez
trinken wil, sô schöpfet ez daz wazzer mit der zungen.
aber diu tier, die gleichsetzler habent, die saugent daz
wazzer in sich, als diu rinder. diu tier, die vil zend habent,
die sint langes lebens.
von der zungen.
diu zung hât zwaierlai ampt. daz êrst ist, daz si
erkennt allez daz, daz versuochen und gerüerd erkennen
mag, wann si erkent warm und kalt, fäuht und trucken,
hert und waich an allen irn stucken. daz ander ampt
ist, daz si der rede slüzzel ist, wann kain mensch gereden
mag ân die zungen. aristotiles spricht, daz diu zung diu
pest sei, die weder ze prait noch ze smal sei noch ze
dik noch ze dünn. ain löbleich zung ist mitelmæzich,
wan die mag der mensch leichticleichen füern nâch seim
willen. ain ledig zung, die niht haft, wirt gehindert an
der sprâche oft von poeser gewonhait. als geschiht an
den kinden, die in ir kinthait zärtlent, die lispent gern
wenn si gewachsent. diu zung wirt ain stumminn von
zwairlai sachen. des êrsten daz der mensch ungehoernd
ist von seinr gepurt. dar umb mag ez kain sprâch gevesten
und dar umb missagent die juden, die dâ sprechent:
züg man ain kint an ainer ainoed, sô künd ez hebraisch.
wær dem also, sô künd ain stumme von gepurt
hebraischen sprechen, und daz ist niht wâr. diu ander
sach ist, daz diu zung geheft ist in den munt oder daz
ireu pant, dâ mit si der mensch zeuht, verwarlôst werdent.
sam geschiht wann si daz parilis sleht. diu zung,
die gar ze dick ist, macht lispend leut, und die ze dünn
ist macht stamelnd und verzuckend sprâch.
aristotiles spricht, daz kain tier sô vil gir hab sam
der mensch, dar umb ist dem menschen diu sprâch nütz
und nôtdürftig, dâ mit ez mangerlai aisch; aber ain taub
oder ain ander tier aischt mit ainer stimm wes ez begert.
diu zung verleust oft irn ganch und ir sprâch.
daz geschiht von dem geprechen der wegenden kraft der
sêl, und der geprech kümpt oft von dem hirn, wenn daz
ain geswær hât, oder von kalter vergift, die di âdern
besleuzt, oder von andern sachen.
von der stimm.
diu stimm ist ain behender luft, geslagen oder geprochen
zwischen zwain herten leibhaftigen dingen, der
ainz sleht und daz ander den slak aufhebt. dar umb
gehoernt dreu dinch zuo der stimm. von êrsten der luft
und dar nâch zwai leibhaftigeu dinch, die hert sein; dar
umb der wollen auf wollen slüeg, dâ würd kain stimm
auz, si müezent auch geslagen werden auf ainander;
dar umb wer ain hant gemach legt auf die andern, dâ
wirt kain stimm auz. si müezent auch ain praiten haben;
dar umb wer ain nâdelspitz auf die andern stiez, dâ würd
kain stimm. zuo lustiger stimm gehoert röscher luft, und
dar umb wenn der luft fäuht ist, sô sprechent die orgeln
und die saitenspil niht sô süezleich sam wenn daz weter
haiter ist. auch wenn diu kindlein fäuht öpfel und pirn
ezzent, sô hangt in diu zæheu fäuhten in den roern, dâ
der luft innân gêt von der lungen in den hals, und dar
umb sint si dann haiser. ez gehoert auch zuo süezer
stimm, daz daz leibig dinch eben sei an allen seinen
stucken, daz sich der luft wider stôze. dar umb spricht
ain rauheu videl niht sô wol sam ain wol palierteu fidel.
die stimm sint zwaierlai: aineu ist hinlaufend, diu
ander herwiderlaufend. diu hinlaufend ist die von dem
gestimten tier gêt hindan; diu widerlaufend die haizet
ze latein echo, und geschiht wenn der gestimt luft sich
widerstôzt an paumen oder an häusern, die in ainem tal
derhoeht sint und sô gelegen sint, daz si den gestimten
luft ze samen haltent, daz er under der stimm form beleiben
muoz. wann sô lauft er kreizesweise wider zuo dem tier,
daz die êrsten stimm macht, und bringt im ain geleich
stimm wider. alsô siht man diu kindleu schreien vor den
wälden, wan die wænent, ain holtzman antwürt in auz
dem wald. der stimm ietwedreu ist zwairlai: schreibleich
und unschreiblich. diu schreibleich ist die man geschreiben
mag und mit puochstaben gevazzen sam diu wort
ave marîâ. diu unschreibleich stimm ist die man niht
geschreiben mag, sam der wainenden läut stimm und sam
der voglein und der tier stimm. des menschen stimm
sterkt sich von dem vierzehenden jâr unz an daz alter;
sô krenkt si sich dann. diu stimm an dem menschen
hât des antlützes weis, wan als ie der mensch sein selbes
antlütz hât und dem andern niht gar geleich ist, alsô hât
ie der mensch sein aigen stimm.
von dem aichel oder weinperl.
daz aichelein oder daz weinperl ist ain klainez flaischel
hinten in dem mund und ist sinbel als ain aichel
oder ain weinper. dar umb haizet ez ze latein uvula, daz
spricht weinper; aber die laien haizent ez daz plat und
ist kain ander dinch. aristotiles spricht, daz daz weinperl
zuo der stimm nütz sei, wenn ez niht ze grôz noch
ze klain sei. ez geswillt auch ze stunden alsô, daz ez daz
tier erstecket, und verbietent die ärtzt, daz man ez niht
versneid noch gar absneid, wan sô stürb der mensch. iedoch
lêrent etleich, daz man zuogewachsen flaisch abgesneiden
müg. aber ez ist mit sorgen.
von dem übervall.
der überval haizt ze latein epiglotis und spricht daz
puoch, daz ich ze deutsch hie mach, daz ez niht anderz
sei wann daz plat, dâ von ietzunt gesait ist, und daz ez stê
pei der zungen ursprunch. ez spricht auch, daz sein ampt
sei, daz ez wechselleich bedeck die sluntroern, die daz
ezzen und daz trinken in den magen tregt, und die luftroern,
die den luft zuo der lungen tregt, und tuot daz
wechselleich; wan sô ez die sluntroern bedekt, sô ist diu
luftroer unbedackt, und sô diu luftroer offen ist, sô ist diu
ander bedackt: ez mag si paid mit anander niht gedecken.
aber rasis und avicenna redent anders von dem
übervall und spricht rasis, daz epiglotis gesament sei auz
drein kruspeln, die sint alsô geschickt, daz si nütz sint
zuo allerlaie stimm ze machen.
von der sluntroern.
diu sluntroer haizt ze latein ysophagus oder mery
und ligt hinden gegen dem hals. die roern haizt aristotiles
des magen munt, dar umb, daz si rüert unz an der
zungen ursprunch und nimt daz ezzen und daz trinken
und tregt ez in den magen, daz ez diu nâtûr kocht und
beraitt, daz ez nütz allen gelidern.
von der luftroern.
diu luftroer ist ain grôziu âder und haizt ze latein
trachea, und haizent si die wundertzt die lungroer, dar
umb, daz si vorn in dem hals gêt von der zungen ursprinch
unz an die lungen und tregt den luft auz und
ain von des menschen mund zuo der lungen. die roern
bedeckt diu nâtûr oben, daz ihts von ezzen oder von
trinken dar in vall, wan ez geschicht oft, daz etwaz dar
in velt von ezzen oder von trinken: sô huost daz mensch
als lang unz ez her wider auz kümpt. beleibt aber ez
dar inn, sô stirbt der mensch. diu pest hilf dâ wider ist,
daz man den menschen mit der faust vast hinden auf
den hals slach, unz daz daz ezzen her auz var. dar umb
redent witzig läut wênig ob dem tisch, daz si daz behüeten
wellent.
von der keln.
diu kel ist neur in dem menschen, in den sweinen
und in den vogeln und in den tiern, die den geleich sint.
diu kel hât oben ain pain ze mitelst durchhölert an der
stat, dâ daz haupt veraint ist mit dem hals. daz pain
scheint aller maist an den mannen under dem kinn, aber
man siht ez an den frawen selten oder nümmer. diu kel
ist voller kruspeln und knoden und hât geleich staffeln.
die staffeln steigt und gêt diu stimm auf und schikt si
dâ, daz si ze worten werden müg. diu kel hât die kraft,
daz si münzet und stellet die stimm und daz gesanch, wie
daz sei, daz si der wort nicht formier.
von dem hals.
der hals ist ain säul, diu daz haupt aufhelt und
veraint daz haupt mit dem leib. der hals ist auz kruspelischem
flaisch gemacht aller maist inwendich, und
stêt auch der hals ze næhst nâch der keln gegen dem
ruck. der hals hât vil âdern, durch die vliezent die gaist
und daz pluot von dem herzen und von der lebern in daz
haupt und in die sideln aller sinnen und aller kreften
der sêl.
von den achseln.
der mensch hât groezer achseln dann kain ander tier
nâch seiner groezen, daz ez dâ mit trag und hab sein pürd.
die achseln sint gemacht von starken painen, dar umb,
daz der mensch nôtdürftig ist, daz er an der stat stark
sei. die schuldern sint den achseln zuo gesellt und die
schuldern sint praiteu pain dünneu dar umb, daz si daz
flaisch vast halden auf den achseln, und sint dar umb
mæzicleichen dünne, daz si der prust schônhait mit irr
übriger dicken iht unschoenen, wann ez unschoent den
menschen wenne im die achseln her für hangent gegen
der prust.
von den armen.
der mensch hât sein arm her für gepogen und andreu
tier nâhent elleu habent ir arm hin hinder sich gepogen,
ân den affen und die im geleich sint. die arm
sint gemacht auz starken painen und daz voder tail des
arms, daz veraint ist mit der hant, ist auz zwain painen,
der ainz groezer ist wann daz ander. aber daz hinder
tail, daz veraint ist mit der achseln, daz hât neur áin
starkez kreftigez pain. doch wizz, daz diu glider an dem
menschen aigenleich achsel haizent und an den tiern
haizent si püeg. die arm sint gemacht stark und piegleich
geschikt zuo allen werken. in den armen sint vil âdern
und roerlein, auz den man aller gemachsamist daz schedleich
pluot geziehen mag in dem menschen.
von den mäuslein.
etleich maister sprechent, daz sechs mäuslein in dem
menschen sein, zwai in den henden, zwai in den armen
und zwai in den painen. den sechsen gesellent etleich
noch vier stuck, die haizent si auch mäuslein. diu vier
stuck sint daz herz, daz hirn und diu zwai gezeuglein an
den mannen, und diu letzsten dreu setzt galiênus. aber
daz hirn haizt er niht ain mäuslein. nu sprechent die
andern maister, daz ez niht zimleich sei, daz man diu
edeln stuck des leibs mäuslein haiz, wan ain mäuslein,
als wir ez hie nemen, ist ain geschirr der willicleichen
wegung an den glidern und ist gesamnet auz flaisch und
auz âdern und auz nâtürleichen panden, und spricht rasis,
daz ir fünfhundert und aht und zwainzig sein nâch der
lêr galiêni. nu schreibt unser buoch neur von den grôzen
mäuslein. dû scholt auch wizzen, daz diu zwai mäuslein
an den armen pei den elnpogen niht wunden geleiden
mügen: werden si aber verwunt, sô stirbt der mensch.
iedoch leidet daz leben, daz man den arm absneidet mit
den mäuslein. daz selb spricht man auch von den mäuslein
an den painen und an den henden. iedoch sprechent
si, daz der tôt niht sô gewis sei an den mäuslein sam in
den armen.
von den henden.
die hend an dem menschen sint an der vordern
füeze stat gemacht, alsô aristotiles spricht. seind der
mensch vernuoft hât und witz über alliu tier, sô hât im
diu nâtûr die hend geben, dâ mit er vil gewürken mag,
und dar umb sprechent die weisen, daz man des menschen
sin aller maist brüef an den augen und an den
henden. plinius spricht, daz man der rehten hant
wünsch in angsten und in noeten und daz man si raich
in trewen.
von den vingern.
die vinger sint in die hend gepelzet dar umb, daz
die hend geschickt und gemachsam sein zuo allen werken,
wan aristotiles spricht, daz der vinger adel gemachsam
sei ze nemen, ze behalten, ze geben und aller maist ze
underschaiden. des daumen kraft ist geleicht den kreften
aller anderr vinger.
von den negeln.
der negel ist nôtdürft, dar umb daz si der vinger
end bedecken an den henden und an den füezen. der
negel nâtûr ist ein mitel zwischen dem pain und der
kruspeln, wan der nagel ist waicher dan ain pain und ist
herter dan ain kruspel. der nagel enpfindet niht, wenn
man in versneit, dann an der stat, dâ er dem flaisch ist
zuogesellet; daz ist dar umb, daz er der gesinten kreft
der sêl niht hât, recht als daz hâr. die negel verwandelnt
ir varb in dem tôde und in etleichen wêtagen. der
andern tier negel sint scharf und hert, dar umb daz si ir
waffen sint und daz si dâ mit andreu dinch reizent. des
menschen negel, wenn die klain sint, daz bedäut des
menschen leichtikait, und wenn si dünn sint rôtvar durch
weiz gemischet, daz bedäut des menschen behenden sin.
ain iegleich vogel, der krump klâen hât, der trinket niht
wazzers dar umb, daz er flaisch izzet, daz fäuhter ist wan
daz ezzen anderr vogel. all vogel krummer klâen sint
scherphers gesihts und fliegent hoeher dan ander vogel,
dar umb, daz si ir ezzen von vern mügen gesehen, wan
die vogel lebent neur raubens. von den painen in den glidern.
galiênus spricht, daz daz pain der êrsten glider ainz
sei, diu geleicher stuck sint, und ist daz pain hert gemacht
von nâtûr dar umb, daz ez ain aufhaltung sei des leibs
und der waichen gelider, wenn sich die von stat ze stat
wegent, wie daz sei, daz ain pain herter sei wan daz ander
in dem leib. dar umb sint diu pain des kranken
flaisches aufhaltung, recht als die pfæl in ainer klänten
want den laim aufhaltent. die herten pain sint inwendig
hol, weiz und gar werhaft. der manne pain sint sterker
wan der frawen pain, ân allain an den frawen, die amazône
haizent: dâ sint der frawen pain sterker wann der manne
und der frawen lant haizt von etleichen der maide lant.
von dem mark.
daz mark ist ain überflüzzichait des pluots und ist
in den painen, diu hol sint nâch galiêni lêre, und daz
bezaichent uns, daz ain iegleich tier, daz vil ünslits hât
und vaizten, daz hât vil markes, als wir allermaist sehen
an den kinden: wenn diu gesterbent, sô vint man vil
pluotes in irn painen und wênich marks. daz ist dar umb,
daz daz pluot niht wol gekocht mag werden ze mark,
wan diu hitz ist noch niht sô stark in den kinden, daz si
daz kocht pluot weiz müg gemachen und in mark müg
verkêrn. dar umb ist daz mark ain überflüzzichait des
pluots, daz diu pain speist und fuoret. daz bezaichent
uns, daz daz mark warm ist und fäuht und diu pain sint
kalt und trucken. und dar umb ist verseheleich, daz daz
mark mêr sei ain überflüzzichait in den painen wann daz
ez ir narung sei. daz ist bezaichent dâ mit, daz man vil
marks vindet in den painen der kalten tier, wann diu hitz
mag in den painen niht vaizten gemachen noch enmag
daz mark verzern, und dar umb hât der leb niht marks,
wann ez wirt verzert von der übrigen nâtürleichen hitz,
die in des lewen painen ist. iedoch bringt daz mark den
painen die hilf, daz ez si fäuhtet und waicht oder zæch
macht, dar umb, daz si niht zerbrechent. übrigeu wegung
und arbait trückent diu pain und macht si alle ze dürr.
daz mark ist rôt in den jungen leuten und ist weiz in
den alten. alsô spricht plinius. diu wazzertier habent
niht markes.
von dem flaisch.
daz flaisch ist krank, waich und zart und wirt leicht
zerbrochen. diu pest schickung des flaischs ist, daz ez
niht ze mager noch ze vaizt sei und daz brüeft man dar
an, daz diu glider mæzik sint und zimleichen dervollet.
des flaischs vaizten ist pei dem nabel und pei den lenden.
wir brüefen auch dar an wol, wenn daz flaisch wol geschickt
ist, daz der leip leicht enpfint wol oder wê. aber
ungeschickt flaisch ist daz niht leicht enpfint. galiênus
spricht, daz daz flaisch dar zuo nütz sei, daz ez die klunsen
zwischen den painen und den âdern derfülle und daz
ez diu gelider ze samen hab. daz flaisch daz hât mangerlai
gestalt in mangerlai glidern, wann daz flaisch in
der lungen ist von rôter rôsenvarb und ist satrôt in dem
herzen, in der lebern ist ez purpervar, in der milz ist ez
swarz oder swarzlot.
von der haut.
diu haut oder daz vel an dem tier ist gestrecket über
alliu glider, dar umb, daz ain alsô grôzeu samnung der
glider mit einer decke gepunden sei. des menschen vel
ist dünn und mag leicht versêrt werden. daz ist dar umb,
daz der mensch kan im selber ander decke machen, dâ
mit er sich bewart, des andreu tier niht künnen. galiênus
spricht, daz daz vel mangerlai sei an dem menschen,
wann ainz ist dünn, daz ander dik. wâ daz vel
dik ist, dâ ist ez sleht und ains senften griffs, wâ ez dünn
ist und zesträut auz ainander, dâ ist ez oft gar rauch
und hertgriffig. daz trückner vel ist räuher und daz
fäuht ist senftiger an dem griff.
von dem rucken.
der ruck hât seinen anvanch an dem hals und strecket
sein leng unz an die mistporten, und der dorn, der den
rucken zesamen helt, ist auz vil painen, diu sint alliu ze
mitelst durchlöchert, und den selben painen sint diu ripp
ze paiden seiten zuo gesellt. diu selben pain in dem
rucken sint gezalt nâch der zal der ripp, und gêt ain
langez mark durch diu pain oben in dem ruck von dem
hals unz an daz end geleich ainem strick.
von der prust.
diu prust an dem menschen ist zart, alsô daz si niht
wol arbait mag geleiden ân irn schaden, und daz ist des
êrsten von des herzen wegen, daz in der prust sitzet, und
ist auch von der gaistleichen ding wegen, die ir sideln
habent etswie vil in der prust. ez ist ain praitz pain
voller roerlein in im selber ze mitelst in der prust, dem
sint die ripp und die âdern zuo gesellt, und under dem
selben pain entspringent die vodersten âdern, dâ daz pluot
inne lauft und die ze latein vene haizent. die selben
âdern estent sich überal zuo den andern glidern reht als
die est an ainem weinreben. aber von den âdern werden
wir her nâch sagen. aristotiles spricht, daz der mensch
ainr praiten prust sei in seiner groeze gegen andern tiern.
dar umb, lieber mensch, strek dein prust gegen deinem
schöpfer, und mach dein gir prait und grôz gegen im. von den prüstlein.
diu prüstel an den frawen sint gemacht von der nâtûr
auz waichem lindem flaisch und die schüllent an den
juncfrawen klain sein und tapfer. ez spricht auch aristotiles,
wenn die juncfrawen habent prüstel zwaier twerhvinger
lang, sô beginnent si die man liep haben. der
swarzen frawen milch ist pezzer wan der weizen. aber
an den gaizen ist ez anders: wan der weizen gaize milch
ist pezzer wan der swarzen. daz verstên ich also. die
frawen, die swarz sint von grôzer hitz, habent pezzer
milch wan die frawen, die weiz sint von kalter nâtûr.
wilt aber dû gemainleich wizzen, welher frawen milch
pezzer sei, sô nim ain glas oder ain glate tafeln von holz
und lâ des gespüns tropfen dar auf: sint si dann dick
und zevliezent niht, sô ist daz gespünn guot, zevliezent
si aber, sô ist ez niht guot. dû scholt auch wizzen, daz
der unvernünftigen tier milchwäppel aigenleichen äuter
haizent, aber an der frawen haizent si prüstel oder tütel.
iedoch ist ez underschaiden, wan an den juncfrawen, die
noch niht swanger sint gewesen, haizent si aigenleichen
prüstel von der prust, dâ si an stênt, und an den frawen,
die kindlein genesen sint, haizent si aigenleich tütel oder
fruhttragerlein, dar umb, daz si den kinden ir fruht tragent
und ir narung. kain tier hat seineu äuter vorn an
der prust sam der mensch hât seineu prüstel.
von dem herzen.
daz herz ist ain anvanch des lebens, und der anvanch
ainr iegleichen wegung ist in dem herzen. plinius spricht,
daz daz herz sei ain lucern des leibes, wan diu nâtûr hât
daz herz gesetzt ze mitelst in den leip, dar umb, daz ez
ain prunn und ain ursprinch ist der kreften aller andern
glider, und ist ain schatzlädlein des lebens. dar umb
hât ez diu nâtûr ze mitelst verporgen. daz herz ist daz
êrst, daz an dem tier lebt in der muoter leib, und ist
daz letzst, daz stirbt. ez ist auch kain glit, dâ sô vil
pluots inne sei unflüzzich und beleibend stên in im selber
denn neur daz herz. wan daz herz hât zwai kämerlein,
daz ain gegen der rehten seiten und daz ander gegen der
denken, und dar inne ist edelz pluot und die edeln gaist,
dar an daz leben ligt. und die gaist und daz pluot
laufent in den âdern von dem herzen in die andern glider,
als wir her nâch sagen von den âdern. daz herz ist
gesetzt zuo der lungen, dar umb, daz diu lung waich ist
und luftvängik, dar umb sô gibt si dem herzen ain küeln,
daz ez iht erstick von seiner aigen hitz, wann daz herz
ist daz allerhaizist glid, daz in dem tier ist. ez ist auch
daz herz oben prait und unden spitzik und ist ze mitelst
in der prust, ân daz ez sich ain klain naigt gegen dem
denken prüstlein, ez wær anders diu tenk seit gar ze kalt.
daz herz ist auz hertem dickem flaisch und ist in aim
menschen groezer denn in dem andern. des menschen
herz ist waicher denn anderr tier herz. welhez tier ain
grôz herz hât gegen seinem leib, daz ist vorhtich, und
welhez ain mitelmæzigz herz hât, daz ist dürstich. daz ist
dar umb, daz diu nâtürleich hitz und kraft ain grôz herz
niht erfüllen mag sam ain mitelmæzigz. seind nun diu
kelten ist ain sach der vorht, sô ist der spruch wâr, und
dar umb sint die hirz und die esel und die hasen vorhtiger
wan andreu tier, wann si habent vil groezereu herz
nâch irn leiben wan andreu tier. daz herz mag niht
geleiden als andreu inwendigeu glider, wann man sicht
an der tôten herz kain versêrung als an andern glidern,
wunden, genagung, swern, stain und sämleich dinch. iedoch
beleibt daz leben in dem tier sô lang daz herz
lebet. daz aber daz herz leit auch sam diu andern glider,
des entuot ez niht, wann der tôt vürkümpt des herzen
siehtagen. alsô spricht daz puoch ze latein und
etleich ander sprüch der alten maister, die mir zweivelhaftig
sint. plinius spricht, daz der menschen herz niht
verprant müg werden, die dâ sterbent von des herzen
siehtagen, der dâ haizt des herzen suht, und haizt ze
latein cardiaca und kümpt von übrigem zorn und von
übriger vorht. ez sprechent auch etleich maister, daz
der menschen herz, die dâ sterbent von wârer vergift,
niht verprant mügen werden, und dar umb strâft der
maister vitellus den arzt, der dâ hiez pîsô, und spricht,
daz der deutsch kaiser pei im tôt sei von vergift, wan
des kaisers herz wolt niht prinnen. sô spricht pîsô her
wider, daz daz niht sei von vergift, ez sei von des herzen
suht gewesen, die der kaiser het. wærleich der arzt pîsô
missagt, und dâ wær gar lang von ze reden, daz wil ich
under wegen lâzen. egiptii die weisen läut, die vil weishait
funden habent, wânten, daz daz herz alliu jâr auf
næm ain klain groezin und daz daz werte unz in daz
fünfzigist jâr, und daz ez dann als vil abnæm alliu jâr
unz in daz hundrist jâr, und sprâchen, daz wênich läut
lebten mit ganzen sinnen unz in daz hundrist jâr, dar
umb, daz daz herz alsô sêr abnæm. daz aufnemen der
groezen des herzen und daz abnemen ist niht redleich,
wann daz herz würd in fünftzig jâren alsô grôz als ain
grôzeu pôzkugel und würd in den andern fünftzigen jâren
alsô klain als ain pôn. daz envindet man niht. daz herz
ist gesetzt in ain pälglein, daz ist wol als dicke sam
aines menschen haut, und daz haizt des herzen huot oder
sein kasel, und hât diu nâtûr daz herz dâ mit verhüllet
durch ain sicherhait, daz ez niht leihticleichen leid.
von der lebern.
diu leber ligt gegen der rehten seiten in dem tier
und daz milz gegen der lenken seiten, und daz ist wâr
in allen tiern, die lebern habent. ist aber, daz sich der
satz verendert, daz ist gar wunderleich, sam aristotiles
spricht. diu leber ist süez und ir nâtûr ist ainr senftigen
gestalt und ainr milten schickung. des menschen leber
ist sinbel reht als ains ochsen leber ist. clemens der
maister spricht, daz diu leber dar umb in der rehten seiten
lig, daz si hitz geb dem magen, dar umb, daz daz
ezzen in dem magen wol gekocht werd; auch dar umb,
daz diu leber pluot gesenden müg allen andern glidern.
wann sô daz ezzen nu gekocht ist in dem magen, sô wirt
daz weiz und klâr gestalt sam ain weiz gerstenwazzer und
daz schait diu nâtûr von den gerben und füert ez in sunderleich
âdern in daz flach tail der lebern, dâ wirt ez
dann anderweit gekocht und schait diu nâtûr daz klâr
von den gerben und sent die gerben ab zuo den niern
und zuo der plâsen; sô värbt diu nâtûr daz klâr in der
lebern, daz ez zuo pluot wirt und sent ez dann allen andern
glidern, die kochent ez dann fürbaz, iegleich glid
nâch seiner art, unz daz ez im eben wirt. von dem kochen
sag wir mêr, wenn wir von dem magen schreiben.
von der gallen.
diu gall ist haiz und trucken und feureinr nâtûr.
daz ist als vil gesprochen, daz diu gall die kraft hât, daz
si hitzt und trückent reht sam ain feur, und dar umb hât
si got der lebern zuo gesellt, daz si ir helf kochen daz
ezzen, daz ir gesant wirt von dem magen. der gallen
aigenkait ist unstætichait, tobung, behendichait, scherpfen
der sinn, newvindichait, gedürstichait, hôhvart, gir,
unkäusch, gedæhtnüss, snell antwürt, und ganz der leib
des menschen, der ain grôz gallen hât, ist hitzig und
trucken. plinius der spricht, daz etsleich leut niht gallen
haben( iedoch vinde man ir wênich) und daz si lang
leben und lange stark sein. aristotiles spricht, daz etleich
leut ir gallen haben gesetzt von der lebern, und die
sint sänftiger von nâtûr wan die ir gallen habent pei der
lebern. iedoch gewonhait verändert vil der nâtûr an dem
menschen zuo guotem oder zuo poesem, und dar umb list
man, daz ein alter maister von der nâtûr frâgt ainen andern
grôzen maister in nâtürleichen dingen und sprach
< sag mir, waz menschleicher nâtûr hab ich an mir.> dô
antwurt im der grôz maister und sprach< ich hân kainen
poesern noch scherpfern menschen gesehen von nâtûr wann
dich und hân kainen pezzern gesehen von üebung der
tugend und von gewonhait guoter siten wann dich. ich
hân auch kainen menschen nie gesehen, der poesleicher
geschickt wær zuo kunst und zuo weishait wann dû, und
der durchsihticleicher und behendicleicher alliu dinch
durchbrüeft mit fleiziger arbait und auch mit ämzigem
betrahten wann dû.> dar umb ist der spruch wâr, der dâ
spricht: diu gewonhait ist ain wechslerin der nâtûr. aristotiles
spricht, daz ain iegleich tier, daz niht gallen hab,
lang leb, als der helfant, der hirz, daz kamel, der delphin
oder daz merswein.
von der lungen.
aristotiles spricht, daz diu lung sei ain wintvanch,
der den luft auz und ain füert, dâ von daz herz erküelt
wirt. und dar umb ist diu lung lind sam ain padswamp,
daz si den luft gevâhen müg; und wenn si den luft in
sich zeucht, sô groezt si sich, wenn aber si den luft von
ir sleht, sô klaint si sich. ain iegleich tier hât ain lungen
daz auf dem land gêt und den luft in sich zeucht zuo
ainer küelung des herzen. aber andriu tier, sam die visch
in dem wâg, bedürfent der lungen niht. iedoch habent
etleich mervisch lungen, die haiz pluot habent. dar umb
merk, daz ain iegleich tier, daz im sein geleich gepirt mit
swanger machen sein zuozuht, hât ain lungen von der
grôzen hitz wegen seiner nâtûr, und ist diu lung grôz
und fäuht mit pluot; aber diu tier, die dâ airnt, als die
vogel, die habent ain klain lungen und trucken an ir selber,
und dar umb dürst si wênig und mügent ungetrunken
sein lange zeit, wan si klain nâtürleich hitz habent in irm
leib und erküelent sich mit der wegung der lungen; wann
diu zeuht grôzen luft zuo ir. ez sint auch diu selben tier
klainer dann andriu tier, dar umb daz diu nâtürleich hitz
ist ain sach der groezen und diu mêrung des pluots ist
ain zaichen der nâtürleichen hitz. diu nâtürleich hitz
rehtvertigt die leib der tier, und dar umb ist der mensch
ains aufgerihten leibes gegen dem himel, wan er mêr
pluots und hitz hât nâch seiner groezen denn andreu tier.
diu lung hât mêr pluots wann andreu glider, dar umb,
daz si von waichem lindem flaisch ist. alsô spricht unser
puoch, aber ich wæn, daz si trukner sei und ploezer von
pluot wan diu leber, dar umb, daz si den luft in sich
gevazzen müg. plinius spricht, der ein holz reib mit etleicher
mervisch lungen, daz prünn sam öl. man macht
auch gar lauter schoen öl von etleicher mervisch lungen.
aristotiles spricht, daz ain iegleich tier, daz der lungen
mangelt, müez auch rehter stimm mangeln. iedoch hât
manik tier niht stimm, daz doch ain lungen hât.
von dem milz
ez spricht aristotiles, daz der mensch hab ain milz
sam ain swein, lang und smal. daz milz ligt in der denken
seiten und zeuht in etleicher mâz an sich die unsauberkait
des pluotes, und daz geschiht aller maist in
den menschen, die den viertägleichen riten habent. daz
milz leidet oft und beswært den menschen, ez sei dan,
daz man auf der denken hant oder auf dem denken arm
dâ für lâz. galiênus spricht, daz melancolia ir sideln
hab in dem milz, und wenn diu melancoli ain oberhant
nimpt und sich zeucht zuo dem haupt, sô kümpt dem
menschen sweigen und betrahten, und swærikait, wainen
und trâkheit, vorht und sorg und klainmüetichait. under
den vint man etleich, die wænent, si sein tôt, und ander
die wænent, si sein glesein. plinius spricht, daz daz milz
ain hindernüss sei des laufens, und dar umb sleht man
den laufern die milzâdern. ez sint auch etleich läut, die
wænent, daz sich des menschen lachen mêre nâch des
milzen groezen und sich minder nâch des milzen klainen.
von dem pauch.
der pauch ze latein ist gehaizen zwairlai. des êrsten
haizt daz der pauch, daz wir haizen den magen oder den
sack, dâ daz ezzen des êrsten eingêt. iedoch nimpt plinius
den pauch in der weis ze vierlai sinnen und spricht
alsô. ain iegleich tier, daz pluot hât und vier füez hât,
daz hât vier päuch. der êrst pauch nimpt daz ezzen alsô
rôch, der ander nimpt ez gekocht, der dritt kocht ez paz,
der vierd nimpt daz ezzen wol gekocht und læzt ez auz.
dar umb nimpt plinius den pauch für den magen und
für die andern seck, die under dem magen sint, dar ein
daz ezzen gêt ie von aim in den andern. aber aigenleich
ze nemen sô haizt der pauch die ganz samnung auz den
secken allen mit der haut bedackt, die oben her ab gêt
über den nabel. der pauch ist ze stunden sô übrig vaizt,
daz der mensch dâ von sterben muoz. aristotiles spricht,
daz die menschen geleich sein den hunden an dem obern
pauch und den sweinen an dem undern pauch. plinius
spricht, daz die unbehender und unvindiger sein, die grôz
geitig päuch haben, wann die andern leut; aber die mæzig
päuch haben die sein behend, weis, fürsihtig, kündig
oder sinnreich. die ripp sint dem pauch zuo gesellt zuo
ainr huot und zuo ainr sicherheit, daz er iht leichticleich
versêrt werd.
von dem magen.
der mag ist der êrst haven, dar inn daz ezzen gekocht
wirt in dem menschen. der mag nimpt daz rôch
ezzen von der sluntroern und kocht ez in im selber, wie
daz sei, daz ez etswie vil geschickt werd in dem mund
und in der sluntroern. der mag hât inwendig vil häutelvasen
reht sam klaineu plätlein an ainem püechlein, dar
umb, daz von der selben häutlein hitz daz ezzen dester
paz gekocht werd, und auch dar umb, daz daz ezzen
dester lenger in dem magen beleib; wan wær der mag
sleht und glat, sô sliff daz ezzen ê der zeit ze tal und
belib ungekocht. ain gedärm ân ander grôz gedärm gêt
von dem magen ze tal, daz haizt daz vastend gedirm,
dar umb, daz ez alle zeit wan ist von den gerben des
ezzens, wan ez nimpt allein die klâren fäuhten von dem
magen, aber die gerben gênt irn weg zuo der mistporten.
in dem vastendem gedirm sint fünf âdern gestecket, die
haizent die pärmleichen âdern, dar umb, daz si mit allen
andern âdern mitleident. die selben âdern streckent sich
unz an die lebern und ziehent die klâren fäuhten unz an
die lebern von dem vorgenanten gedirm, und sô kocht diu
leber denn die fäuhten und sendet daz wazzer ab zuo den
niern und von den niern in die plâsen, und diu leber behelt
daz bezzer und kocht ez zuo pluot und gibt dâ von
allen andern glidern narung, und daz lautrer tail des
bluots wirt gesant dem herzen und der lebern in ainer
âdern, die sich streckt von der lebern an daz herz. dâ
wirt dann zwaierlai auz dem lautern pluot: daz ain ist
nâtürleich hitz, daz ander lebleicher gaist. daz scholt
dû verstên alsô. der gaist und diu sêl sint underschaiden,
wan diu sêl ist ain selpwesigeu form, der werk lebentigeu
werk sint, und dâ von ain iegleich dinch dâ mit
geformt förmleich sein leben hât. alsô lêrt uns aristotiles
in dem andern puoch von der sêl. verstêst dû des
niht, gib dir die schult, daz dû in den dingen niht geüebt
pist. wan wer daz deutsch zuo der latein mizzet
gänzleich und reht, sô beleib ich ân strâf. aber als wir
ez hie nemen, sô ist der gaist ain nâtürleich luftig dunst,
dar an daz leben stêt, und der gaist haizt in dem herzen
lebleich, in der lebern nâtürleich, in dem hirn tierleich.
ich verstên daz alsô. der gaist haizt in der lebern nâtürleich,
wan als vor gesprochen ist, diu leber geit der
ganzen nâtûr aller glider ir narung; und in dem herzen
haizt der gaist lebleich, wan daz herz ist ain schatzlädlein
und ain anvanch des lebens; in dem hirn haizt der
gaist tierlich dar umb, daz ains iesleichen tiers sinn in
dem haupt sint, und daz der gaist ain wägenlein ist, dar
auf diu ebenpild anderr ding varnt von ainem sinn und
von ainr sêle kraft hintz der andern. der gaist ist ain
pant, dâ mit leib und sêl zesamen sint gepunden.
von dem nabeln.
der nabel ist ain mitel oder nâhent pei der mitel
menschleichs leibs. mit dem nabeln ist daz kindel an gepunden
in der muoter leib und nimt sein narung mit dem
nabeln in der muoter leib und diu narung ist pluot und
dar umb ist der mônâtleich fluz verslozzen an den swangern
frawen, ez sei dann daz kint tôt oder diu fraw hab
gar vil übrigs pluots. der hân ich ain gesehen, diu mit
lebentigem kind ir gewonhait het. iedoch lebten iriu kint
niht lang nâch der gepurt. ez sprechent etleich, daz ain
âder gê von der kindenpfâherin unz an des kindleins nabel,
und mit der âdern oder mit dem pand zeuht daz
kint in sich daz pluot von der muoter lebern, und von
dem selben pluot nert sich daz kint in der muoter und
nimt kain speise mit dem mund. noch ain groezer wunder
ist, daz daz kint niht ætempt in der muoter leib und
doch, wenn ez geporn wirt, sô mag ez ain klain zeit ungeætempt
niht beleiben noch geleben. daz sint diu wunder
gots. seit nun daz kint nimt sein narung, daz pluot,
von der muoter lebern, dar umb bedarf ez niht auzgeng
seiner gerben, wan ez der niht hât. alsô spricht unser
puoch. aber ander maister sprechent, daz sich daz kint
fürb und sauber von wäzzriger überflüzzichait in ainem
gänglein, daz hât diu nâtûr gemacht zwischen dem pälglein,
dâ mit si daz kint umbhüllet in der muoter leib.
von der plasen
diu plâse oder diu plâter ist ain vaz des harnprunnens
und ist gesetzt zwischen der hüff und dem aftern,
und ist diu plâse gesament auz zwain röcken oder auz
zwain häuten. rasis spricht, daz auf der plâsen mund
sein zwai mäuslein, diu sich ze samen ziehen und wern,
daz der prunn iht unwillicleich auz der plâter gê. der
prunn vleuzt von den niern durch zwên häls oder durch
zwuo âdern, und dâ die âdern die plâsen begreifent, dâ
durchgênt si den obern rok der plâsen und dar nâch
gênt si sô lang zwischen den zwain röcken der plâsen,
unz daz si koment zuo der plâsen hals. dâ durchgênt
si dann den andern rok und koment in daz hol tail der
plâsen. alsô tragent si daz wazzer in die plâsen. allez
gefügel mangelt der plâsen, wan si prunnent niht, dar
umb, daz ir fäuhten sich verkêrt in der vedern nâtûr.
aber ain iegsleich tier vierfüezig hât ain plâsen.
von den niern.
die niern sint pei der lebern gesetzet, und der reht
nier ist hoeher gesetzt wan der denke; ez ist aber der
denke vaizter denn der reht. der niern ietweder hât zwên
häls oder zwuo âdern. der häls ainen streckt der nier
auf in der seiten, dâ er inne ligt, unz an die grôzen âdern,
diu dâ ist an dem auzwendigen tail der lebern, und den
andern hals streckt er ze tal unz an die plâsen, als vor
gesait ist von der plâsen. aristotiles spricht, daz des
menschen niern geleich sein den niern ains rindes. der
unkäusch sidel ist den mannen in den niern sam den
frawen in dem nabeln. nu wil ich für paz niht mêr sagen
von den glidern, wan guot siten und zuht mahten
ez niht geleiden in gemainer sprâch, daz si doch wol
leident in seltsamer sprâch.
von den adern.
nun schüll wir sagen von den âdern, als daz puoch
sagt, wie daz sei, daz der ärzt püecher anders dâ von
reden; wan hie ist ain krieg zwischen den ärzten und den
maistern von der nâtûr, und daz man daz dester paz verstê
daz unser puoch sagt, sô schol man wizzen, daz dreierlai
âdern sint in dem menschen. die êrsten sint runstâdern,
dâ daz pluot inne rint und fleuzt von dem herzen
oder von der lebern in alliu andriu glider, und daz sint
roern neur von ainem rock und haizent ze latein vene.
die andern âdern sint gaistâdern und haizent ze latein
arterie, daz ist als vil gesprochen sam eng weg,
und in den vliezent die nâtürleichen gaist und die lebleichen
gaist, und sint von zwain röcken und sint auch
klainer dann die runstâdern. wie auch daz sei, daz in
den zwairlai âdern pluot vlieze etswie vil und auch
gaist, doch nenne ich si ze deutsch nâch der mêrung. ez
sprichet auch rasis, daz die runstâdern irn ursprinch
haben von dem auzwendigen tail der lebern, und daz
die gaistâdern alle entspringen von dem lenken tail
des herzen. die dritten âdern sint pantâdern und haizent
ze latein nervi. mit den pint diu nâtûr diu herten pain
in den glidern zesamen. nun spricht unser puoch alsô.
die runstâdern sint die, dâ durch daz pluot vleuzt von
dem herzen in alliu glider, wan aristotiles wil, daz si
ursprinch haben von dem herzen, wann sô der mensche
sich fürht, sô lauft daz pluot zuo dem herzen sam zuo
seinr enthaltung, und sô des menschen vel beraubet wirt
des pluotes, sô rimpft ez sich und gêt im daz hâr ze
perg und wirt der mensch plaich. die runstâdern gleichent
den gaistâdern an etleichen dingen, sam galiênus
spricht. iedoch slahent die runstâdern niht sam die gaistâdern,
dar umb haizent si auch die gerüewigen âdern.
der runstâdern sint zwuo fürstinne, daz sint die zwuo, die
in dem herzen entspringent, sam aristotiles spricht, oder
in der lebern, als galiênus spricht und die andern ärzt,
und ist der zwair âdern ainiu groezer, diu ander klainer.
ietwedriu der runstâdern ist ain wurzel vil anderr runstâdern,
wan, sam plinius spricht, die zwuo âdern estent
sich über all den leib und fäuhtent in mit lebleichem
pluot über al. si sendent ir este zuo dem hirn und von
dem hirn estent si sich zuo den ôrn und auch zuo den
augen, zuo der nasen und zuo dem munde. alsô estent
si sich auch under sich. galiênus spricht, daz zuo aim
iegleichen geampten glid, daz ain ampt hât, sich estent
zwuo slahend âder, der slahen man enpfint auzwendig
auf etleichen glidern sam auf den armen, pei den henden
und auf dem slâf pei den ôrn. daz slahen der âdern
bezaichent uns des herzen krankhait und sein sterken,
auch des leibes hitz und sein kelten. aber ander âder,
die niht slahend sint, tragent daz pluot in diu glider, daz
diu glider dâ von fäuht werdent. daz geschiht der nâtûr
zuo ainer hilf und dem leib zuo ainer narung, und sint
die este der âdern klain dar umb, daz daz pluot von seiner
klainhait dester sneller werde verkêrt in der glider
nâtûr, und auch dar umb, daz sich daz pluot dester paz
dar inn enthalt und niht leiht auzfliez. ez gênt auch
âdern durch die roerloten mitten der prust unz in des
hauptes spitzen, und von der spitzen gênt wider ab durch
die arm drei fäuht âdern mit pluot, diu ain von dem
haupt und diu haizet diu hauptâder und ze latein cephalica;
diu ander von der leber, deu haizt ze latein epatica.
aber als daz puoch spricht haizet si basilica, daz ist gesprochen
diu gruntâder, dar umb, daz diu leber ain grunt
ist und ain ursprinch des pluotes; diu dritt âder gêt von
dem herzen und ist ze mitelst zwischen den zwain in dem
arm. dar umb haizt si ze latein mediana, daz spricht
diu mitlerinne. von den vodersten âdern des herzen
estent sich ander âdern ze tal zuo den niern, von den
niern zuo dem manstab, dar umb, daz des herzen lust
gesant werd zuo den zwain steten und dâ gemêrt werd
und mit werken volprâht. dû scholt auch wizzen, daz
all âdern gemainschaft habent mit den âdern, die sich
sament in dem manstab, und der âdern sint vil und gar
manig, die sich dâ sament. von den steten des obersten
tails des herzen gênt auch âdern ze tal in diu pain und
in die füez, dar umb, daz die füeze gemaistert werden
von dem herzen, wâ hin si gên schüllen.
von den pantadern.
die pantâdern pindent diu pain zesamen in allen
glidern. etleich sprechent, daz si entspringen in dem
hirn. in den pantâdern ist niht pluotes sam in den runstâdern.
die pantâdern sint von nâtûr lang und niht dick.
die runstâdern verainent sich wider, wenn si gezwaiet
werdent mit sniten oder mit slegen, aber die pantâdern
niht. kain pantâder ist in des menschen haupt, si sint
aber in den henden und in den füezen. ain iegleich tier,
daz pluot hât, daz hât pantâdern. die pantâdern werdent
beraubt ze stunden irr zimleichen fäuhten: sô ziehent si
sich zesamen, und daz ziehen martert den menschen jæmerleichen.
die pantâdern sint auch dar zuo nütz, daz
si die sinnleichen und die wegenden kräft tragent von
dem hirn in alliu andriu glider und daz si den ganzen
leip sterkent. etleich tier habent der âdern niht, sam
die visch, die der gaistâdern niht habent. dû scholt auch
wizzen, daz man in den reden von den âdern oft ain
für die andern nimt, alsô daz man die gaistâdern nimt
für die pantâdern und daz man ze latein nervos arterias
haizet. alsô hât unser puoch ietzo gerett von den pantâdern
an vil sprüchen, wan die rehten pantâdern, die
galiênus ligamenta haizt, entspringent in den painen und
dar umb sô enpfindent si als wênich als diu pain, die si
zesamen pindent.
von den zaichen, ob ain fraw swanger sei oder niht.
wir haben nu gesait von des menschen glidern, nu
schüll wir ain tail sagen, wie er in die werlt kom, und
von der underschait, diu ist in der muoter leib zwischen
dem degenkind und dem diernkind. des êrsten scholt dû
wizzen diu zaichen, dâ von man waiz, ob ain fraw swanger
sei worden. der zaichen setzt avicenna vil. daz
êrst zaichen ist diu zuosât paider sâmen weibes und mannes;
aber daz dunket mich ain ungewiss zaichen, wan
daz oft geschiht, daz doch diu frawe niht swanger wirt.
daz ander zaichen ist, daz diu wünschelruot oben trucken
ist an dem haupt und daz si die muoter vast seugt. daz
dritte zaichen ist daz vest besliezen des mundes an der
muoter, wan der munt wirt sô vast beslozzen, daz ain
nâdelspitz niht dar ein möchte. daz vierd ist, daz sich
diu muoter über sich hebt und für sich in der frawen
leib. daz fünft ist, daz diu frawe den mônâtleichen fluz
niht hât dar nâch und si swanger wirt. geschiht aber
der fluz, daz ist gar selten. daz sehst, daz diu fraw
ainen klainen smerzen zwischen dem nabeln und dem
püschlein hât. daz sibend ist, daz diu frawe irn prunnen
ze stunden niht wol gehaben mag; doch ist daz niht
allen frawen. daz aht ist an etleichen frawen dar nâch
und si swanger werdent, daz si der manne geselschaft
hazzent oder ir haimlichait fliehent. daz wæn ich, daz daz
wâr sei an den selben frawen in der êrsten new irs zuovâhens.
daz neund zaichen ist, daz diu fraw træg wirt
und swær an irm leib. daz zehend ist, daz ir ain klain
wüllet. daz ainleft ist, daz etleich frawen köppelnt, und
daz köppeln ezzicht in der keln. daz zwelft ist, daz der
frawen diu haut kräuzelt und daz ir swindelt in dem haupt.
daz dreizehend zaichen ist, daz etleicher frawen diu augen
vinster werdent und tief. daz vierzehend ist, daz diu
frawe nâch ainem mônât oder nâch zwain poes gelust hât.
daz fünfzehend ist, daz daz weiz in den augen plaichet
und gelbet. daz sint diu zaichen, diu avicenna setzt.
von welhen sachen ain fraw swanger werde
ains knäbleins.
wilt auch dû wizzen, von welhen sachen ain fraw
swanger werde ains knäbleins und welhez diu zaichen
sein, ob diu fraw ain knäblein trag, sô scholt dû wizzen,
wenn des mannes sâm haiz ist und daz sein vil ist, sô
hât er die kraft und den sig, daz er ain knäblein machet.
diu ander sach ist, wenn des mannes sâm nâch dem maisten
tail kümpt aus dem rehten gezeuglein des mannes
und genomen wirt in der muoter rehten seiten; daz ist
dar umb, daz diu reht seit hitziger ist wan diu lenke,
und der sâm auz dem rehten gezeuglein ist kreftiger wan
der auz dem lenken. dar umb ist mein rât, daz sich die
frawen auf die rehten seiten naigen zehant nâch dem
werch, ob si gern knäblein tragen. ez sprechent auch
etleich, sei daz des mannes sâm springe auz seim rehten
gezeuglein in die rehten seiten der muoter, sô werd ain
knäblein dar auz, als vor gesprochen ist; spring aber der
sâm auz dem lenken gezeuglein des mannes in die rehten
seiten der muoter, sô werde dar auz ain mänleich weib
oder ain männinne; spring aber der sâm auz dem rehten
gezeuglein in die lenken seiten, sô werd dar auz ain weibisch
man; spring aber er auz dem lenken gezeuglein
in die lenken seiten der muoter, sô werd dar auz ain
fräwlein oder ain dirnkint. dar zuo hilft auch diu kelten
des luftes und diu kelten des landes und der wint, der
von dem wagen an dem himel fleugt gegen mittem tag
über, der haizet ze latein aquilo. daz ist dar umb, daz
diu kelten die nâtürleichen hitz hin ein treibt in den leib
und si inwendig sterkt, wan ez muoz daz knäblein haizer
haben zuo seiner machung wan daz dirnlein.
von den zaichen, ob ain fraw ain knäblein trage.
wenne nu ain fraw swanger ist worden, wilt dû wizzen,
ob si ain knäblein trag, sô merk disiu zaichen. daz
êrst ist, daz diu fraw paz gevar ist wann sô si ain dirnlein
tregt. daz ander zaichen ist, daz ir daz reht prüstel
ê groezer wirt wan daz lenk. daz dritt zaichen ist
daz daz häuptlein an dem prüstel roeter wirt und auch
die âdern an dem selben häuptlein werdent roeter wan
zuo dem dirnlein. daz vierd, daz der frawen der leib
sinweller ist. daz fünft ist, daz diu frawe sterker und
sneller ist wan mit dem dirnlein. daz sechst ist, daz si
niht poese lüst hât als mit dem dirnlein. daz sibend ist,
daz der frawen diu reht seit swærr ist wan diu lenke.
daz aht ist, daz sich daz kindlein wegt in der rehten
seiten. daz neund ist, daz sich daz knäblein wegt in der
muoter leib nâch dreien mônâden und daz dirnlein nâch
viern. daz zehend ist, wenn diu frawe von stat gêt, sô
hebt si des êrsten den rehten fuoz. daz ainleft ist, wenn
si auf stêt, sô steurt si sich auf die rehten hant. daz
zwelft ist, daz sich daz reht aug sanfter und snellicleicher
wegt. daz dreizehend ist, daz daz âderslahen des rehten
arms groezer und vollekumener ist. daz vierzehend ist,
daz diu frawe mêr hazzt daz slâfen mit den mannen
wenne si ain knäblein trägt wann sô si ain dirnlein trait.
daz verstên ich wâr sein an etleichen frawen, niht an
allen, und aller maist in der neuw irs zuovâhens. daz
fünfzehend ist, daz auz dem rehten prüstel ê milich gêt
wanne auz dem lenken. daz sehzehend ist, daz der frawen
milich dick ist und zæh, alsô der si sprengt auf ein
glas, sô stênt die tropfen dar auf als die arwaiz und
fliezent niht. aber sô diu frawe mit aim dirnlein gêt, sô
ist ir milich dünn und wäzzrig und zerfliezent ir tropfen.
von den zaichen allen maht dû wol erkennen, ob diu
fraw mit ainem knäblein gê oder mit aim dirnlein.
wie diu gepurt an die werlt kome
sô nun diu fruht zeitig ist in der muoter leib, sô
entsliezent sich die âdern und diu pant, diu vor die fruht
hielten, reht ze geleicher weis als diu æderlein an den
frühten auf den päumen, und sô naigt sich danne diu
fruht in der muoter leib ze tal gegen der porten in die
werlt, sam aristotiles spricht, mit offem mund und daz
kindlein besleuzt den offenen munt mit seim hendlein,
daz ist sein êrstez menschleichez werch. ez gêt auch daz
kindel in die werlt des êrsten mit dem haupt. aber ez
gêt wider auz der werlt des êrsten mit den füezen, wan
man kêrt im die füez für, sô man ez ze grab tregt.
ist auch, daz daz kint zuo der porten niht kümpt des
êrsten mit dem haupt, sô kümpt ez gar swærleichen in
die werlt und mit der muoter grôzem leiden, alsô daz
diu muoter oft stirbt an dem kindlein. daz geschiht dar
umb, daz sich diu fraw niht auf gerihtes helt in dem gepern.
man hoert auch des kindes kain stimm, ê daz ez
ganz her für köm auz der muoter leib. ez geschiht auch
oft, daz die frawen der kindlein genesent ê der zeit; daz
geschiht von mangerlai sachen, von derschrecken, von
slegen, daz man die swangern frawen vast sleht, und von
grôzen sprüngen, die die frawen tuont, von swærem schütteln,
von reiten oder von varn, wan von den sachen
allen prechent diu pant ê der zeit, dâ mit daz kint gepunden
ist in der muoter leib, reht sam der ain pirn ê
der zeit wirft mit ainem stain ab dem paum. ez sprechent
auch etleich, daz der frawen daz kindlein ab gê
von dem gestanch ainr erleschten kerzen. daz verstên
ich gar von zarten frawen, die gar clârer nâtûr sint.
man spricht auch, ob diu frawe irn âtem halt in der
gepurt, daz si dester leihticleicher geper.
von den zaichen der natürleichen siten
und des ersten von dem har
seind wir nu haben gesait von des menschen leibs glidern,
sô schüll wir nu sagen, wie des menschen gestalt
und seiner glider schickung uns bezaichent sein nâtürleich
siten, und die lêr wil ich setzen als si rasis hât gesetzt
in seiner ärznei. in diser lêr solt dû des êrsten
merken. wilt dû gewisleichen prüefen, waz neigung und
waz siten der mensch von seiner aigenr nâtûr hab, sô
scholt dû niht an ain zaichen sehen, dû solt der zaichen
samnen sô dû maist maht und vindest dû si widerwärtig
gegen ainander, sô volg dem sterkern und den, die mêr
kreft habent. dû solt auch wizzen, daz daz maist prüefen
und daz gewist ist an den augen und an dem ganzen
antlütz; dar nâch vil an den henden.
nun schüll wir anheben an dem hâr auf dem haupt
und an andern stücken des leibs. slehtez hâr und lindez
bedäut ainen vorchtigen menschen. des nem wir ain geleichnüss
an dem hasen und an dem hirzen. aber kraus
hâr bedäut kuonhait. vil hârs an dem pauch daz bedäut
ainen unkäuschen menschen. ist aber vil hârs auf den
rippen, daz bedäut kuonhait, und vil hârs auf den schultern
und auf dem hals bedäut klainmüetichait und widerstreben
oder widerspenichait, alsô daz den menschen
niemd leiht bekêrt von seinem fürsatz. vil hârs an dem
pauch und an der prust bedäut klain weishait. aufragendez
hâr sam die sweinporsten auf dem haupt oder
über al den leib bedäut vorht.
von der varb.
rôtiu varb oder roetlotiu bedäut vil hitz und vil
pluots, aber mitelvarb zwischen rôt und weiz bedäut ain
geleich nâtûr, deu niht ze vil noch ze wênig hât hitz
noch pluots, ist daz diu haut niht rauch ist mit hâr.
welhes menschen varb ist feurein als ain flamme, der ist
unstæt und töbig. aber welher mensch rôt ist und clâr,
der ist schamich. welhes menschen varb grüen ist oder
swarz, der ist poeser site.
von den augen.
welher mensch grôz augen hât, der ist træg, und
welher mensch tief augen hât vast hin ein gesetzt in daz
haupt, der ist kündig oder hinderlistig und ain betrieger.
welhes augen her für pauzent auz dem haupt, der ist
unschämich und kleppisch und ain tôr. aber wenne diu
augen nâch der lengen gesetzt sint, sô ist der mensch
hinderlistich und ain betrieger. welhes augen vil swerzen
habent, der ist vörhtig, und welher gaizaugen hât nâch
der varb, der ist ain tôr. welhes augen snell varend
sint und scharpfsihtig, der ist ain betrieger, ain hinderlister
und ain diep. welhes augen sô gar still stênde
sint als die stain, der ist listig, und welhes anpliek geleicht
ains weibs anplick, der ist unkäusch und unschämig.
ist aber sein anplick kintleich und ist allez sein
antlütz und seineu augen sam si lachen oder lächerleich
gestalt, sô ist der mensch froeleich und ist von nâtûr ains
langen lebens, welhes menschen augen grôz sint und
zittrend und manigvirbig, der ist træg und hât die frawen
liep. aber welhes augen klain sint und bidmend und
manigvirbig, der ist gar zornik und hât auch die frawen
liep. welhes augen an der roeten dem feur geleichent,
daz ist ain gruntpoesez mensch und gar widerprüechig
oder ungevölgig. ist des selben augapfel swarz, daz bedäut
ainen trægen und ainen stumpfen menschen. manigvirbig
augen, deu ain gelb varb habent zuo geselt sam
ob si mit safrân geverbt sein, bedäutent durchpoese siten.
vil fleken pei den augapfeln bedäutent ainen poesen menschen,
und sint sein augen dâ mit manigverbig, sô ist er
dester poeser. sint diu augen klain und her für pauzend
auz dem haupt, sam ains krebs augen, diu bezaichent
tôrhait und närrischait und ainen menschen, der seinen
flaischleichen gelüsten nâch volget. klaineu äugel vil
hin und her varend, der augenprâwe sich oft auf und
zuo tuont, bedäutent ainen gruntpoesen menschen. welhes
menschen augäpfel in irs endes umbganch habent ainen
geleichen umbkraiz, die bedäutent ainen häzzigen menschen,
ainen claffer, ainen vorchtigen und durchpoesen
menschen. welhes augen rindesaugen geleichent, die bezaichent
krankmüetichait. sô der augapfel swarz ist und
ain gelb varb hât sam ob er übergoldet sei, der bedäut
ainen poesen menschen, ainen morder, der menschleich
pluot gern vergeuzt. über sich aufkapfend augen als
der ochsen augen und diu auch rôt sint und gar grôz,
diu bezaichent ainen gar poesen menschen, ainen tôrn,
ainen narren, ainen trunkenpolt. diu pesten augen sint
die zwischen swarz und manigvirbig ain mitel habent und
die niht gar scheinplitzent sint und daz kain roeten noch
kain gelb varb in in scheint: diu augen bedäutent ain
guot nâtûr. manigvirbig augen mit ainer gelben varb
scheinplitzend oder der varb grüen sint als ains stains
varb bedäutent ainen poesen menschen, und die läut,
die dar zuo fleckot sint in den augen, die sint die
poesten under allen menschen und die groesten betrieger.
wer sein augöpfel her für pauzend hât mit der ganzen
groezen der augen, der ist klainmüetig. wem diu augen
tief sint und klain, der ist listig, ain betrieger und ain
häzziger mensch. wem daz hâr der überprâw her nider
gekrümt ist oder an ain stat getwungen von nâtûr, der
ist ain lieger, ain listiger und ain tôr. wer gar sêr zitternd
augen hât, der ist poes. wer klain augen hât, der
ist poes und ain tôr. sint aber diu augen grôz, sô ist der
mensch niht sô poes, aber er ist ain groezer tôr wan der
mit den klainen augen. wer manigvirbig augen hât oder
grüen augen, der ist poes und ain diep. welhes menschen
augenprâw sich gar oft auf und zuo tuont, der ist vorhtig
und ain töbig mensch.
von den überprawen.
welhes menschen überprâwe vil hârs habent und
rauch sint, der hât vil gedänk und tief trahten und vil
traurichait und ist sein sprâch unrain und grob. wer
lang überprâwe hât, der ist hôchvertig und unschämig.
wes überprâwe sich ze tal naigent gegen der nasen und
sich oben aufrihtent gegen dem slâf, der ist unschämig
und ains stumpfen sinnes.
von den naslöchern.
wer spitzig dünneu naslöcher hât, der ist ain krieger
und kriegt gern. wer grôzeu naslöcher hât und
weiteu, der hât klain weishait. wer an der nasen langeu
naslöcher hat und dünneu, der ist gæch und ain tôr und
leiht. wer praiteu naslöcher hât, der ist unkäusch. wem
diu naslöcher sêr offen sint, der ist zornig von nâtûr.
von der stirn.
welhes stirn sleht ist und niht gerunzelt, der ist kriegik
und macht gern krieg. welhes menschen stirn sich
gesamnet hât auf ir mitel, der ist zornich. wer ain klain
stirn hât, der ist ain tôr, und wer ain grôz stirn hât, der
ist gar træg. wer ain gar gerunzelt stirn hât, der ist
unschämig.
von dem munde.
wer ainen grôzen munt hât, der ist ain vrâz und
ist küen. wes lefsen grôz sint, der ist ain tôr und stumpfes
sinnes. wes lefsen niht wol geverwt sint, der ist
hôchvertig. wes zend krank sint, dünn und klain, des
ganzer leib ist krank. wes zend hündisch zend sint, lang
und stark, der ist ain vrâz und poes.
von des menschen antlütz.
welhes menschen antlütz geleicht aines trunken
menschen antlütz, der ist ain trunkenpolt von nâtûr.
aber welhes menschen antlütz geleicht aines zornigen
menschen antlütz, der ist von nâtûr zornig, und wenn
des menschen antlütz geleicht ains schämigen antlütz,
der ist von nâtûr schämig. welhes antlütz vol flaischs
ist, der ist træg und ain tôr. welhes wangen grobez
flaisch habent, der ist ainr groben nâtûr. wer ain behendez
antlütz hât, daz ist ain antlütz niht zerplâsen und
niht mit grobem flaisch, der hât vil gedänk. wer gar ain
sinwel antlütz hât, der ist ain tôr. wer gar ain grôz
antlütz hât, der ist træg. wer gar ain klainz antlütz hât,
der ist poeslistig und ain smaicher. wes antlütz niht wol
geschicket ist noch wol geformet, der mag niht guoter
siten gehaben, ez sei danne gar selten. wes antlütz lanch
ist, der ist schämich, und wer diezend oder zeblæt slæf
hât pei den ôrn und grôz âdern, der ist zornich von nâtûr.
von den orn.
wes ôrn grôz sint, der ist ain tôr und langes lebens.
von der stimm
wer ain grôzeu stimme hât, der ist küen. wes red
eilt und snell ist, der ist in seinen werken snell und eilend
und ist zornich und poeser siten. wes âtem lang ist, der
ist poes. wer ain swær stimm hât, der ist ain diener seins
aigenen pauchs. wer ain scharpf stimm hât, der ist häzzig
und tregt ainen widerdriez lang in seinem herzen
haimleichen. ain schoeneu stimm bedäut tôrhait und
kleine weishait.
von dem flaisch.
welher mensch vil flaischs hât und daz selb hert
ist, daz bedäut groben sin und hert vernunft. aber welhes
menschen flaisch lind ist, daz bedäut ain guot nâtûr
und ainen guoten sin und aine guot verstäntnüss.
von dem lachen.
wer vil lachet der ist sänftmüetig und wolkumend
allen läuten und sorgt niht vil umb kainerlai dinch. aber
wer wênig lacht, der ist hertmüetig und misvelt im allez,
daz ander leut tuont. wer mit lauter stimme lacht, der
ist unschämig. wer huost wenne er lacht oder swærleichen
âtemt, der ist unschämich und ain wüetreich.
von der wegung.
wer swær wegung hât, daz bedäut ain stumpfhait
und ain træghait an dem menschen. aber snell wegung
bedäut ain leihtichait an dem menschen.
von dem hals.
wer ainen kurzen hals hât, der ist listig und sinnreich.
aber der ainen langen hals hât, der ist ain tôr,
kläppisch und vorchtig. wer aber ainen vaizten hals hât,
herten und starken, der ist zornich und gæch.
von der prust.
wer ain stark prust unden hât und auch dar an vil
flaisches, der ist ain tôr. wer ainen behenden leip hât,
daz bedäut vil kündichait. wer ainen grôzen pauch hât, daz bedäut übrigen glust des leibs. wer auf dem leib
umb die prust klain ist und behend, daz bedäut des
herzen kranchait.
von den rippen.
wer weiteu ripp hât, daz bedäut sterken und hôhvart
und vil zorns. wer aber krummeu ripp hât, daz
bedäut poes siten, und wer geleicheu ripp hât, daz ist ain
guot zaichen. wer klaineu ripp hât, daz bedäut ain klainichait
des sinnes. wer aber weiteu oder braiteu ripp hât,
daz bedäut guoten sin.
von den ahselen.
wer über sich auferhebt ahseln hât gegen dem
haupt, daz bedäut tôrhait.
von den armen.
wem die arm sô lank sint, daz er stênd mit den
henden auf diu knie geraichen mag, daz bedäut edeln
sin und hôchvart und ain grôz begir ze reichsen über
andreu läut. wem aber die arm krump sint, daz bedäut
ainen vorchtigen und ainen poesen menschen.
von den henden
lind hend und behent bedäutent vil weishait und guot
vernunft. gar kurz hend bedäutent tôrhait. klain hend
und gar lang bedäutent ainen wüetereich und ainen tôrn.
von den füezen.
an welhen füezen vil flaisches ist und daz flaisch
gar hert ist, daz bedäut ain poes vernunft an dem menschen.
kurz und leutsælig füez bedäutent ainen unkäuschen
menschen und einen froeleichen. wem diu verse
klain ist, daz bedäut ainen vorhtigen menschen. wenne
aber si grôz sint und stark, daz bedäut ain küenhait und
vestikait an dem menschen. wem die füez unden ze paiden seiten und diu pain grôz sint, daz bedäut ainen
stumpfen menschen und unschämigen. wem die lend
vol flaischs auzwendig sint, daz bedäut der sterken gesunthait
und ir genuhtsam. wem der dieher pain her für
pauzelnt, daz bedeut küenhait. wem aber der afterpell
pain her für raichent, daz bedäut vil sterk und manhait.
wem der afterpell pain klain sint, daz bedäut ainen liebhaber
der frawen und des leibs krankhait und vorht.
von dem schritte.
wes schritt grôz sint und træg, der ist træg, aber
wes schritt snell sint und kurz, der ist gæch und umb
alliu dinch gar sorgsam, diu er doch niht auzrihten kan.
welher küen sei.
der ist ain küen man, der starkez hâr hât und hertez
und ainen aufgerihten leib und starkiu pain und
wem die hend und die füez und diu prust unden und diu
samnung der glider starch sint und dem diu prust und
der pauch und die ahseln starch sint und der hals starch
und grôz und niht vil flaischs an ist. alsô ist auch der
mensch küen, der ain behend prust hât mit weiter behendikait
und dem die lend klain sint und daz flaisch, daz
an den waden ist seiner pain, sich ze tal senket und wem
diu haut und sein flaisch etswie vil trucken sint und dem
die âdern scheinent an der stirn und diu stirn niht gerunzelt
ist und dar zuo rauch etswie vil. ez sint auch
die küen, die gleichez flaisch habent, niht ze vil noch ze
wênig, und ainen aufgerihten leib und der glider knoden
und die vinger starch sint und der pauch klain und dem
die lend klain sint oder zemâl unscheinend und dem zwischen
paiden schultern ain grôz weiten ist, und dem die
überprâwe aufgerekt sint und diu stirn niht gerunzelt
ist und der dar zuo gar zornik ist und seinen zorn gar
lang haltet und der an seiner prust und auf seinen achseln
rauch ist.
welher vorhtik sei.
der ist vorhtik, der ain slehtez hâr hât und dar zuo
ainen krumben oder gepuckten leib und dem diu mäuslein
an den painen inwendich über sich erhebt sint, der
ain gelb varb hât und krank augen und der die snell
auf und zuo tuot und des hend und füez behend sint
und mager und des anplick geleich ist dem anplick ains
traurigen menschen.
welher guots sinnes sei.
der ist ains snellen sinnes und ainer guoten behenden
nâtûr, der lindez flaisch hât an seinem leib und des
wênich ist und dar zuo trucken und der ain mittel hât
zwischen mager und vaizt und der an dem antlütz niht
vil flaischs hât und im die ahseln derhebt sint und seineu
ripp etswie vil flaisches habent und sein varb ain mittelvarb
ist zwischen rôt und weiz und behend und scheinend
und klâr. dar zuo ist im diu hant behend, sein hâr ist
niht hert, noch ist sein vil und ist niht swarz: ez hât ain
mittelvarb zwischen gel und swarz.
wer ainen wol gestalten leip hab
der ist ains geleichen leibs und ainer guoten nâtûr,
der ain mitel hât zwischen lang und kurz und zwischen
mager und vaizt, und der weiz ist und dar ain clain
roeten ist gemischet, und des hend und füez ain mitel
habent zwischen grôz und klain und zwischen vil und
wênig flaisches. des selben haupt schol in seiner groezen
des leibs groezen eben antwürten und der hals under dem
haupt schol ain klain groezen haben. sein hâr schol under
lindem und hertem hâr ain mitel haben und schol
ain wênig rôt sein. sein antlütz schol sinbel sein und
gar schoen, diu naslöcher aufgereckt, niht ze grôz
noch ze klain. sein augen schüllen ain mittelvarb haben
zwischen swarz und grüen und schüllen etswie vil fäuht
sein und klâr.
wer die weishait liep hab.
der ist ain weishait minnent man, des leib oder persôn
aufgerekt ist und des flaisch geleich ist, niht ze vil
noch ze klain, und der weiz ist. und hât ain klain rôt
dar zuo gemischet. sein hâr hât ain mittel zwischen vil
und wênig, zwischen sleht und kraus, zwischen weiz und
swarz und ist lind. sein anplick geleicht ainem lachenden
oder froeleichen anplick. sein hend habent ain mittel
zwischen grôz und klain und er hât auch getailt vinger.
daz verstên ich alsô, daz der vinger glider sich hinder
sich piegen vil nâh als si entzwai sein. sein stirn ist
grôz, sein augen habent ain mittelvarb zwischen grüen
und swarz.
wer stumpfes sinnes sei.
der ist ainr stumpfen nâtûr, der gar weiz ist oder
gar praun und hât ainen grôzen pauch und krump vinger.
sein antlütz ist gar sinbel und hât vil flaisches auf den
wangen. der ist auch stumpf, der vol flaisches auf dem
hals ist und auf den füezen und an den stucken des leibes,
diu dâ zwischen sint. sein pauch ist sinbel und pauzet
her für. sein ahseln sint erhebt gegen dem haupt. sein
stirn ist sinbel geleich ainem pallen, als ob si hofrot sei,
und hât vil flaischs. sein kinpacken sint grôz und seineu
pain lank, sein antlütz ist lank und der hals grôz.
wer unschämik sei.
der ist unschämik, der gar offen augen hât und
her für pauzend und scharpf sehend. sein überprâw sint
grôz, sein persôn ist niht gar lanch. wenn auch er gêt,
sô riht er sein prust vorn auf. sein ahseln sint aufderhebt,
sein wegung ist snel, sein varb ist rôt und hât vil
pluots, sein antlütz ist sinbel, sein prust ist klain oder
behend und ist dar zuo derhebt oder ain wênig hoferot.
ez ist auch der unschämich, der sein augen weit auf tuot
und scharpf siht und gar kläffig ist.
welher mensch zornik sei.
der ist ain zornich man, der ain ungeschaffen antlütz
hât und ain tunkelrôtez an der varb und dem diu haut
an dem antlütz trucken oder dürr ist und der an allem
seim leib mager ist. sein antlütz ist voller runzeln, sein
hâr ist swarz und lind.
wer unkäusch sei.
der ist ain unkäusch man und ain frawenminner,
der weiz ist und hât ain roeten dar zuo gemischet, des hâr
vil und grôz ist, lind und swarz, und der auf den slæfen
gên den ôrn vil hârs hât und dar zuo grôz augen hât.
wer ainen weibischen muot hab.
der hât ainen weibischen muot, der ungedultig ist
und niht wol geleiden mag und der schier verkêrt mag
werden und bekêrt und der schier zürnt und auch schier
ablæzt. wann in allen tiern daz maist tail habent diu
weib ainen verworfenen muot von nâtûr. si habent auch
mêr hinderlist wan die manne und sint vervâhend oder
fürsnell und unschämik in haimleichen sachen. alsô spricht
rasis. die frawen habent auch klaineu haupt, behend
häls und behend antlütz. ir prust ist eng und auch ir
schultern sint eng und habent auch die prust unden oder
die abseiten nâh der prust behend. aber si habent grôz
lend ze paiden seiten und grôz aftern. iriu pain sint
klain und ir hend und ir füez behend. si sint auch
vorhtiger under allen tiern wan die man.
von den maiden.
ain maiden oder ain cappaun( daz ist ain man, der
seinr gezeuglein niht hât) der ist poeser siten, wan er ist
tôrocht und geitich und übernemend, alsô daz er sich
mêr ding underwint wann er volmag. der aber niht gemaident
ist mit kunst und doch geborn ist ân gezeuglein
oder der gar klain gezeuglein hât, der ist ainem cappaun
geleich und wehset im nümmer kain part. sô ist er der poest
under derlai leuten.
von den träumen.
nun schüll wir durch ain kluoghait sagen ain clain,
waz etleich träum bedäutent an dem menschen. wem
vil träumt von regen und daz er daz mer sehe und fliezendeu
wazzer, der hât vil wäzzeriger fäuhtin in seim leib
und sint im diu pat guot und sämleicheu fürbung. aber
wem träumt von fewer und von plitzen und von kriegen,
der hât vil materi in im, diu dâ haizt diu rôt colera.
wem träumt vil von rôter varb und von hôhzeiten und
süezem ezzen und von lustigem oder dem träumt von des
pluots flüzzen, der hât übrigez pluot in seinem leib. und
wem träumt, daz er vil swarzer ding sehe oder prauner
ding oder der im vil fürht und vil derschricket in dem
slâf, der hât vil in im der materi, diu dâ haizt diu swarz
colera ader melancolia. wem aber träumt, daz er stê auf
ainer snêstat oder an ainer kelten, der hât übrig kelten
in im. und wem träumt, daz er in ainem haizen pat
sei oder an der haizen sunnen sei oder pei ainem haizen
feur, der hât übrig hitz in im. wem träumt, daz er flieg,
daz bedäut überig trücken an im und behendikait und
leihtikait seins pluots und anderr seinr fäuhten. wem
träumt, daz er swær trag oder beswært sei, der ist ze vol.
wem aber träumt, daz er durch unsauber stinkende stet
gê, der hât vil fauler stinkender fäuhten in seinem leib.
wem träumt, daz er gê in gärten oder durch stet, die wol
smeckent, daz bedäut ain gleichait und ain klârhait seinr
fäuhten und daz si niht faulkait pei ir hât. wem aber
träumt, daz er sich wind durch eng stet und fenster, daz
bedäut, daz die roern und diu glider in dem leib siech
sint und beswært, die der nâtûr den luft zuo ziehen sölten
und daz si ir niht sô vil luftes zuo geziehen mügent
sam ir nôt wær.
daz ist diu lêr rasis von den träumen, die von inwendiger
schickung des menschen koment, und mag ain
weiser mensch an im selber prüefen von den träumen,
wenne im lâzens nôt ist oder tranch ze nemen nâch der
ärzt rât. aber ander träum die koment von gedenken,
die der mensch wachend hât, und etleich von dem einfluz
der stern kreft und etleich von dem einfluz des götleichen
gaistes und auch etleich von dem einplâsen des poesen
gaistes. von den träumen ist ain sunderleicheu kunst
lanch genuog, dâ mit well wir unser red niht betrüeben.
mit der red hab daz êrst stuck diss puochs ain end.
daz ander stuck sol sagen von den vier elementen, von
den winden, von regen, taw, snê, reif, tonr, plitzen und
von andern sachen, die in den elementen geschehent, und
auch von den siben planêten. daz dritt stuck wirt sagen
von aller tier nâtûr, si gên oder si slingen sich auf der
erd, si swimmen in dem wazzer oder si fliegen in dem
luft. daz vierd stuck von allen paumen und von irr
art. daz fünft stuck von allen kräutern und edeln wurzen.
daz sehst von allen edeln stainen. daz sibent von
allem gesmeide. daz aht und daz letzst von mangen
wunderleichen prunnen. wenn wir daz allez volpringen,
sô hab wir mangen haimleichen nutz volprâcht ze dienst
der werden muoter und dar nâch guoten freunden.